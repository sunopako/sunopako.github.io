# Міти й Знегоди на Полі Бою...

Перемігши божевільного чаклуна Іштвана, Ааз і Сків зайняли корчму, що слугувала чародійнику схованкою. Відвідувачів там, як правило, не буває, а якщо хтось і приходить, то Сків, який постійно навчається все складнішій маґії, перевтілює себе й товаришів у настільки страхітливу обслугу, що потенційні постояльці з криками тікають геть.

Сківу вже набридло вчитися маґії в покинутій корчмі, аж як один із відвідувачів, що чомусь не тікає, пропонує йому посаду придворного мага в королівстві Неймовіріум. Угледівши можливість легко підзаробити та додати трошки практики в розклад свого учня, Ааз погоджується.

Сків перемагає інших претендентів у магічному випробуванні, отримує роботу, і ось, де починаються справжні веселощі: пара дізнається, що в дійсності їх винайняли замість цілої армії найманців або королівських солдатів — вони мусять зупинити величезне нашестя ворогів корони! Окрім того, Ааз і Сків виявилися лише пішаками в руках радників короля, що змагаються за вплив у дворі... Генерал Крутопір особливо незадоволений тим, що гроші зі скарбниці пішли не на кількатисячну армію, а на одного-єдиного мага.

Навіть якщо герої переможуть, та чи інша придворна фракція, швидше за все, розправиться з ними.

Що можуть удіяти бідний учень-чарівник і його вчитель-демон?

1. Покликати добрих друзів.
2. Випередити обставини.
3. Зробити все, щоби ПЕРЕМОГТИ!

# ПриМІТивна зброя...

— Тепер, як ми маємо хвилинку, — сказав Сків, — розкажи мені, будь ласка, який у нас план?

— Ну, — почав пояснювати Ааз, — як я це бачу, силою нам їх не здолати. Нас лише семеро, а їх тисячі. Тож правила гри такі: знудити та знесилити... Уже зараз у нашому розпорядженні є дві великі зброї...

— Гаргуйль і дракон? — послужливо запропонував Сків.

— Страх і Бюрократія, — відповів Ааз.

— Що таке Бюрократія? — поцікавився учень.

— Організація виконання справ, яка заважає виконувати справи, — пояснив демон. — У даному випадку її називають ланцюгом командування. Величезна армія, з якою ми зіткнулися, має працювати як добре змащений механізм, бо інакше перечепиться через власні ноги.

Бʼюся об заклад, — продовжив він, — якщо підкинути кілька жмень піску їм у шестерні, вони більше воюватимуть одне з одним, аніж із нами.

І вперше Сків подумав, що краще б у Ааза він нічого не питав.

# Розділ I

> «Життя — череда безжальних пробуджень[^1]». — Ріп ван Вінкль[^2]

[^1]: Афоризм, що приписується Філіпу Діку. Справжній автор невідомий. — *Тут і далі прим. пер., якщо не зазначено інше*.

[^2]: Ріп ван Вінкль — відомий герой однойменної новели Вашингтона Ірвінга. За книгою, він — мешканець селища поблизу Нью-Йорка, голландець, який проспав 20 років у американських горах і спустився звідти, коли всі його знайомі померли. Цей образ став символом людини, що геть відстала від часу та даремно проґавила своє життя.

Серед тієї безлічі неприємних способів прокинутися від міцного сну, найгірший — це почути гупання дракона та єдинорога, що грають у квача.

Я розплющив одне око та почав мляво оглядати кімнату. Стілець із гуркотом гепнувся на підлогу — це значить, розмиті образи, які потрапляли в мою свідомість, були (принаймні частково) викликані тими безладними вібраціями, що проходили крізь підлогу та стіни. Хтось, хто не має мого величезного багажу знань (здобутого важкою працею та болісними випробуваннями), міг би звинуватити в цьому потрясінні землетрус. Але не я. Логіка, що стояла за таким рішенням була простою. Землетруси були надзвичайно рідкісними в цих краях. А дракон і єдиноріг, що грають у квача, — ні.

Ранок обіцяв ще один звичайний день... ну, звичайний, якщо ти молодий маг, а твій учитель — демон.

Якби я вмів (хоча би погано) бачити майбутнє, а отже, прогнозувати подальші події мого життя, то, напевно, лишився би лежати в ліжку. Я про те, що битви ніколи не були моєю сильною стороною, і йти проти цілої армії... та я дещо забігаю наперед.

Перший удар, що розбудив мене, сколихнув усю будівлю — чутно було дзенькіт брудного посуду, що бився об підлогу. Другий — був ще сильнішим.

Я думав, що робити. Думав, може, повернутися до сну. Але потім згадав, у якому стані мій наставник заснув учора.

Ця думка швидко мене розбудила. Гірше за демона зі Збоку може бути тільки демон зі Збоку з похміллям.

Я миттю підхопився на ноги та попрямував до дверей. (Моя спритність була скоріше ознакою страху, аніж вродженого таланту.) Різко відкривши двері, я висунув голову назовні й оглянув довкола. Місцевість перед корчмою виглядала нормально. Бурʼяни геть розрослися, подекуди майже сягаючи висоти моїх плечей. Колись із ними доведеться щось зробити, але мій наставник, схоже, не зважав на їхній буйний ріст. А оскільки, піднявши цю тему, саме мені доведеться стати до роботи, я вирішив вкотре промовчати.

Натомість я вдивлявся у розрівняні місця та щойно прокладені стежки між заростями, намагаючись визначити місцезнаходження чи принаймні напрямок руху моїх звірят. Я вже майже запевнився, що нарешті настала тиша (хоча би ненадовго), коли земля знову здригнулася. Я зітхнув і непевно випростався на весь свій зріст, що там його було, приготувавшись зустріти наступ.

Єдиноріг біг попереду. Великі шмати ґрунту летіли з-під його копит, коли він вивертав із-за корчми праворуч від мене.

— Яскоре! — крикнув я так суворо, як тільки міг.

Уже за мить мені довелося відскочити назад за двері, аби мене не затоптав переляканий звір, що мчав на величезній швидкості. Я, звісно, трохи розсердився через його непослух, але не засуджував. За ним гнався дракон, а дракони, як відомо, не відрізняються маневреністю, коли справа доходить до швидких зупинок.

І наче за командою з думок, дракон влетів у моє поле зору. Хоча, якщо бути точним, він не зовсім влетів, скоріше гепнувся в нього, сколихнувши корчму, коли вистрибував із-за рогу. Як я вже казав, дракони не відрізняються маневреністю.

— Глипе! — крикнув я. — Припини негайно!

У відповідь, пробігаючи повз, він завзято махнув до мене хвостом. На щастя, жест не влучив у ціль, натомість обдавши корчму ще одним оглушливим *грюком*.

Ось вам і мій суворий крик. Якби ж наша двійка вірних підопічних була більш слухняною, то може я б і лишився в живих. І все ж, мені слід зупинити їх. Той, хто вигадав крилатий вираз про «не будіть сплячого дракона», ніколи не стикався зі сплячим демоном.

Я трохи поспостерігав, як вони переслідують одне одного в бурʼянах, і тоді вирішив учинити по-простому. Заплющивши очі, я уявив їх обох: дракона та єдинорога. Потім наклав їхні образи, домалював трошки кількома мазками мого уявного пензля та розплющив очі.

Сцена переді мною геть не змінилася: дракон і єдиноріг змагаються посеред поля бурʼянів. Це зрозуміло — саме я наклав чари, тож просто не можу потрапити під їхню оману. Однак судячи з реакції Глипа, ілюзія вдалася.

Він нахилив голову, розглядаючи Яскора, спочатку з одного боку, потім з іншого, видовживши свою довгу звивисту шию, як міг. Тоді повернувся назад і повторив процедуру, оглядаючи навколишні бурʼяни. І знову подивився на Яскора.

На його очах товариш по іграх раптово зник, а замість нього зʼявився інший дракон. Це все геть заплутало Глипа — він хотів знову побачити друга.

На захист мого улюбленця скажу, що коли я згадую його недостатки, фізичні або розумові, то не маю на увазі, що він недолугий чи дурний. Глип ще геть малий, про що свідчать його невеличка довжина (десять футів) і напівсформовані крила. Я цілком очікую, що коли він подорослішає (через чотириста чи пʼятсот років). Глип стане дуже спритним і мудрим, а це значно більше, ніж я можу сказати про себе. Навіть якщо станеться так, що я проживу таку кількість років, усе, що з мене буде, — це старість.

— Глипе?

Дракон повернувся до мене. Досягнувши межі своїх обтяжених розумових здібностей, він звернувся очима до мене з проханням виправити ситуацію чи принаймні дати якесь пояснення. Як винуватець його замішання, я відчув себе страшенно винним. На якусь мить я задумався, може варто було повернути Яскору його нормальний вигляд?

— Ти впевнений, що шумиш достатньо гучно?..

Я здригнувся від низького, саркастичного голосу, що пролунав у мене за спиною. Усі мої зусилля виявилися марними. Ааз прокинувся.

Я прибрав сумного та винуватого вигляду, так добре, як тільки міг, і розвернувся до нього. Зайве казати, виглядав він жахливо.

Якщо раптом ви думаєте, що демон, укритий зеленою лускою, і просто так виглядає жахливо, то ви ніколи не зустрічали демона з похмілля. Зазвичай золоті цятки в його жовтих очах стали мідними, обрамленими мережею помаранчевих капілярів. Аазові губи скривилися в гримасі болю, оголивши гострі зуби навіть більше, аніж його грізна обнадійлива посмішка. Нависнувши так наді мною, стиснувши свої кулаки, він виглядав настільки моторошно, що й павуко-ведмідь зомлів би.

Але я не злякався. Ми жили разом уже більше року, і я знав, що злий Ааз більше свариться, аніж насправді сердиться — гавкає, та не кусає. Принаймні... до укусів ще не доходило.

— Йой, Аазе, — почав я, колупаючи носком землю. — Ти завжди казав, що як мені не спиться, то значить, я насправді не втомлений.

Ааз проігнорував цю шпильку, як він часто робить, коли я згадую його власні цитати. Натомість — примружився, поглянувши через моє плече на те, що відбувалося на дворі.

— Малий, — сказав він. — Скажи, що це ти так практикуєшся. Скажи, що не відрив ще одного дурнуватого дракона, аби зробити наше життя нестерпнішим.

— Я практикуюся! — поспішив заспокоїти його я.

Щоби довести сказане, я швидко повернув Яскору його нормальний вигляд.

— Глип! — сказав щасливий Глип, і вони знову побігли гратися.

— Ну правда, Аазе, — невинно продовжив я, аби уникнути його наступної уїдливої репліки, — де б я знайшов дракона в цьому вимірі?

— Якби в Бофті був один — ти б його знайшов, — буркнув він. — Пригадую, з пошуком першого ти справився досить легко, варто було тільки відвернутися. Учні!

Він розвернувся та пішов подалі від сонячного світла в тьмяний інтерʼєр корчми.

— Пригадую, — зауважив я, йдучи за ним услід, — це було на Базарі, на Диві. У мене не вийшло би дістати другого дракона там — ти ж не навчив мене подорожувати між вимірами.

— Не вчи вченого, малий! — вигукнув він. — Я пояснював тобі тисячу разів. Подорожі між вимірами небезпечні. Поглянь хоча б на мене! Застряг без власних сил посеред сраки Бофта, де народ дикунський, а їжа огидна...

— Ти втратив свої сили, тому що Ґаркін підсипав у свій магічний казан той порошок — пожартував над тобою, але помер, не встигнувши застосувати антидот, — зауважив я.

— Слідкуй за своїм язиком, коли говориш про старого вчителя, — застеріг Ааз. — Старий слизолюб іноді надто захоплювався розіграшами, це правда. Але він був майстерним магом... і моїм другом. Якби ні, то я б не взяв на себе його язикатого учня, — закінчив він, багатозначно глянувши на мене.

— Вибач, Аазе, — перепросив я. — Просто мені...

— Слухай, малий, — утомлено перебив мене він. — Якби я мав свої сили (а їх немає), і якби ти був готовий навчитися стрибати між вимірами (а ти не готовий), ми могли би спробувати. Адже тільки тоді, якщо ти прорахуєшся та закинеш нас не в той вимір, я зможу витягти нас звідти, перш ніж трапиться щось погане. Наразі ж учити тебе стрибати між вимірами небезпечніше, аніж грати в російську рулетку.

— Яку рулетку? — запитав я.

Корчма здригнулася, бо Глип знову пропустив поворот.

— Коли ти навчиш свого дурнуватого дракона грати подалі від будівлі? — Ааз загарчав, витягнувши шию, аби визирнути з вікна.

— Я працюю над цим, Аазе, — заспокійливо наполягав я. — Памʼятаєш, мені знадобився майже цілий рік, щоби привчити його справляти потребу на дворі.

— Не нагадуй, — буркнув Ааз. — Була б моя воля, ми б...

Він раптово замовк і схилив голову набік.

— Краще замаскуй свого дракона, малий, — заявив він раптово. — І зліпи з себе того «сумнівного персонажа». Ми чекаємо на гостя.

Я не став сперечатися. Ми давно встановили, що Аазів слух набагато гостріший за мій.

— Добре, Аазе, — погодився я та поспішив зі своїм дорученням.

Головна проблема з нашим заселенням у корчму, якою б занедбаною чи побитою негодами вона не була, полягала в тому, що час від часу люди зупинялися тут у пошуках їжі та ночівлі. Маґія в цих краях і досі вважалася злочином, отож небажані свідки — це останнє, чого ми хотіли.

# Розділ II

> «Перше враження — це надзвичайно важливо, оскільки саме воно тримається найдовше». — Джиммі Картер

Ми з Аазом здобули цю корчму досить сумнівними методами. Власне, ми оголосили її своєю військовою здобиччю, коли (за допомогою кількох спільників, нині відсутніх) здолали мага-маніяка та відправили його разом з усіма поплічниками у далекі виміри. Корчма була Іштвановою базою. Тепер стала нашою. Коли та як нею заволодів сам Іштван, знати я не хотів. Але незважаючи на численні запевнення Ааза, я страшенно боявся зустрічі з її законним власником.

Думав про все це навіть тоді, коли чекав на нашого гостя. Як я вже казав, Ааз має дуже хороший слух. Коли мій наставник каже, що почув щось «неподалік», він зазвичай забуває згадати, що це «неподалік» може значити цілу милю реальної відстані.

І скільки ми вже дружимо, я помітив, що його слух напрочуд неврівноважений. Він може почути ящіроптаха, що повзе десь там за півмилі від нас, але часто не чує моїх найввічливіших прохань, як би гучно я їх не промовив.

Жодних ознак нашого гаданого гостя все ще не було. Я подумав, може, повернутися назад у корчму, аби сховатися від ранкового сонця, але вирішив не робити цього. Я так ретельно підготувався до приїзду нашого візитера — не хотілося порушувати сцену тільки через таку дрібничку, як особистий комфорт.

Я добряче замаскував Яскора, Глипа та себе. Дракон тепер виглядав як єдиноріг, і ця зміна, здавалося, анітрохи не турбувала Яскора. Очевидно, єдинороги менш перебірливі у виборі своїх товаришів по іграх, аніж дракони. Обох їх я зробив розпатланішими, недоглянутішими, ніж вони були насправді. Усе це задля підтримки образу, заданого моєю власною зовнішністю.

Ми з Аазом ще на початку нашого тут проживання вирішили, що найкращий спосіб поводитися з небажаними гістьми — це не погрожувати їм, не відлякувати їх, а просто здатися настільки відразливими, щоби вони йшли звідси за власним бажанням. Задля цього я поволі розробив маскування, покликане переконувати незнайомців якнайшвидше тікати від цієї корчми, якою би великою вона не була, і скільки би ще людей там не перебувало. Обернувшись у цей мій образ, я зустрічав заблукалих мандрівників як господар.

Мушу скромно зазначити, що маскування мало неймовірний успіх. Насправді, воно викликало дуже конкретну реакцію в усіх, хто мене бачив. Хтось кричав, хтось бліднішав, хтось креслив у повітрі поміж нами різноманітні релігійні символи. Але ніхто не вирішував залишитися на ніч.

Коли я експериментував із різними фізичними дефектами, Ааз правильно зауважив, що більшість людей не знайдуть якусь одну ваду особливо огидною. Насправді в такому вимірі, як Бофт, різного роду каліцтва були чимось звичним. Аби гарантувати бажаний ефект, я прийняв їх усі.

Під дією чарів маскування я болісно кульгав, мав горбату спину та викривлену руку, помітно вражену хворобою. Зуби, які ще виднілися, були покручені та чорні, й одне око часто блукало незалежно від другого. Ніс, як і все моє обличчя, ставав несиметричним, і (як результат цього майстерного маскування) здавалося, що моїм скуйовдженим волоссям, як і одягом, повзали потворні жуки.

Загалом виглядало жахливо. Навіть Ааз зізнався, що тривожився від одного тільки виду мого маскування. Зважаючи на те, скільки всього він бачив у своїх міжвимірних подорожах, це було направду високою похвалою.

Мої роздуми перервалися, коли я нарешті побачив нашого гостя. Він їхав верхи на величезному нелетючому птаху. На перший погляд, зброї він не мав, й уніформи не носив, але постава видавала в ньому солдата — набагато більше, аніж будь-яка зовнішня атрибутика. Чоловік мав уважні очі, що підозріло бігали, поки він повільним, неквапливим кроком вів свого птаха до корчми. Дивно, але його погляд кілька разів промайнув повз мене, не зваживши на мою присутність. Можливо, він подумав, що я вже давно помер?

Мені це не сподобалося. Чоловік більше нагадував мисливця, аніж випадкового мандрівника. І все ж, він прийшов, тож із цим слід було розібратися. Я ввійшов у роль.

— Чи не тре вельможому пану місце для спати?

Говорячи, я повільно покотився на нього. Якщо ж він не розгледів витонченності мого маскування... я дозволив якійсь кількості слини вирватися з мого рота, і вона безперешкодно скотилася аж до підборіддя.

На якусь мить чоловік відволікся на свого звіра. Хоч і нелетючий, птах намагався здійнятися в повітря.

Схоже, моє маскування вразило ті первісні глибини свідомості птаха, що сягають корінням аж до летючих його предків.

Я чекав, зацікавлено задерши голову, поки чоловік боровся зі звіром, що не давав йому спокою. Нарешті він на мить звернув увагу на мене. Тоді підвів очі, уважно задивившись на небо.

— Я прийшов за тим, кого звуть Магом Сківом, — промовив він до мене.

Тепер підстрибнув і я. Наскільки мені було відомо, ніхто (крім мене й Ааза) не знав, хто я такий, що я таке, і, тим більше, де я живу.

— Це я! — вирвалося з мене ненароком, ще й звичайним голосом.

Чоловік подивився на мене перелякано, і я згадав про маскування.

— Це я його помічник! — поспішно виправився я. — Ти зажди... я зара приведу.

Розвернувшись, я поспішно пошкандибав до корчми. Ааз чекав усередині.

— Що таке? — запитав демон.

— Він... він хоче поговорити зі Сківом... зі мною! — нервово пробелькотів я.

— Ну? — категорично сказав Ааз. — Чого ти прийшов? Іди на двір і поговори з чоловіком.

— У цьому виді?

Ааз роздратовано закотив очі.

— Кому яке діло, як ти виглядаєш? — гаркнув він. — Давай, малий. Ти ж його вперше бачиш!

— Мені таке діло! — заявив я, гордо випроставшись. — Він запитав про «Мага Сківа», тож я подумав...

— Він що? — перебив мене Ааз.

— Він запитав про «Мага Сківа», — повторив я, крадькома придивляючись до постаті, що чекала на дворі. — Мені здається, що він солдат, — додав я.

— А мені здається, що він переляканий, — відповів Ааз. — Може, наступного разу зробиш своє маскування трохи менш потворним.

— Думаєш, він мисливець на демонів? — нервово спитав я.

Замість відповісти на моє запитання, Ааз різко відвернувся від вікна.

— Раз він питає про мага, то дамо йому мага, — буркнув він. — Давай, малий, зроби з мене Ґаркіна.

Як я вже згадував раніше, Ґаркін був моїм першим викладачем маґії. Імпозантний дядько з напівсивою бородою — маскування, до якого ми вдавалися найчастіше. Я міг перевтілюватися в Ґаркіна навіть уві сні.

— Непогано, малий, — зазначив Ааз, розглядаючи результати моїх чарів. — Тепер тримайся поруч, говоритиму я.

— У такому вигляді?

— Розслабся, малий, — заспокоїв він мене. — У цей раз я — це ти. Зрозумів?

Не дочекавшись моєї відповіді, Ааз уже вийшов за двері, тож мені лишилося лише піти вслід.

— Хто бажає аудієнції з великим Сківом? — гучним басом прогримів Ааз.

Чоловік кинув на мене ще один нервовий погляд і тоді виструнчився з поважною офіційністю.

— Я прибув у якості посланця від Його Найшляхетнішої Величності Родеріха Пʼятого, короля Неймовіріума, який...

— Що за Неймовіріум? — перебив Ааз.

— Перепрошую? — закліпав чоловік.

— Неймовіріум, — повторив Ааз. — Це де?

— Ах! — вигукнув посланець із раптовим розумінням. — Це королівство на схід звідси... по той бік Ятрань-ріки... неможливо не помітити.

— Ага, — кивнув Ааз. — Продовжуй.

Чоловік глибоко вдихнув, а тоді завагався, насупившись.

— Король Неймовіріума... — підказав я.

— Ах, точно! Дякую, — чоловік швидко посміхнувся, знову кинув на мене короткий погляд і продовжив: — Король Неймовіріума передає свої вітання та пошану тому, хто відомий імʼям Мага Сківа...

Він зробив паузу та вичікувально поглянув на Ааза. У відповідь той ввічливо кивнув головою. Задоволений, посланець продовжив:

— Його Величність запрошує Мага Сківа зʼявитися до двору Неймовіріума, аби він запропонував свою кандидатуру на посаду придворного мага.

— Не думаю, що володію достатньою компетенцією, щоби вирішувати, чи підійде король на роль придворного мага, — скромно промовив Ааз, уважно розглядаючи чоловіка. — Хіба йому не достатньо посади короля?

— Ні, ні! — поспішно виправив чоловік. — Король хоче розглянути вашу кандидатуру.

— *Ах!* — сказав Ааз, ніби раптово зрозумівши, — Це зовсім інша справа. Так, так. Запрошення від... як його там?

— Родеріх Пʼятий, — оголосив чоловік, гордо піднявши голову.

— Що ж... — почав Ааз, посміхаючись. — Я не з тих, хто відмовляється від пʼятого!

Чоловік закліпав і насупився, а потім запитливо подивився на мене.

— Можете передати Його Величності, — продовжував Ааз, не помічаючи нашої розгубленості, — що я буду радий прийняти Його ласкаве запрошення. Обіцяю прибути до Його двору за першої ж нагоди.

Чоловік насупився.

— Я переконаний, Його Величність вимагає вашої негайної присутності, — похмуро зауважив він.

— Звісно, — спокійно відповів Ааз. — Дурна моя голова. Прийміть нашу гостинність на ніч, пане. Я і мій помічник будемо раді супроводити вас зранку.

Зачувши обговорений сигнал, я пустив слину та вишкірив зуби на посланця.

Чоловік кинув переляканий погляд у мій бік.

— Власне... — сказав він поспішно, — мені направду треба йти. Я передам Його Величності, що ви їхатимете за мною.

— Упевнені, що не хочете лишитися? — з надією запитав Ааз.

— Так, точно!

Чоловік ледь не прокричав свою відповідь, відводячи птаха подалі від нас.

— Ну що ж, — промовив Ааз. — Можливо, ми наздоженемо вас дорогою.

— У такому разі, — сказав чоловік, розвертаючи птаха, — я буду вести попереду... тобто, мені краще вже бігти, аби повідомити про ваш візит.

Я підняв руку, щоби помахати йому на прощання, але він уже швидко мчав, підганяючи свого птаха й геть ігноруючи мій жест.

— Чудово! — вигукнув Ааз, радісно потираючи руки. — Придворний маг! Яка легка робота! А день починався так кепсько.

— Якщо можна перебити, — перебив я, — у твоєму плані є один невеликий недолік.

— Гм? Який же?

— Я не хочу ставати придворним магом!

Як і завжди, моя незгода анітрохи не зменшила його ентузіазму.

— Ти й звичайним магом бути не хотів, — чесно нагадав мені він. — Хотів стати крадієм. Що ж, ось тобі чудовий компроміс. На посаді придворного мага ти будеш державним службовцем... а державні службовці — крадії таких масштабів, що ти й не уявляєш!

# Розділ III

> «Девʼяносто відсотків будь-якої бізнес-транзакції — це продати клієнту себе». — Ксавʼєра Голландер[^3]

[^3]: Ксавʼєра Голландер — американська письменниця, колумністка, актриса, авторка мемуарів, журналістка, колишня дівчина за викликом, сутенерка.

— Тепер давай проговоримо, чи правильно я все зрозумів, — почав я спокійно. — Ти кажеш, радше за все, мене візьмуть на роботу *не* завдяки моїм здібностям?

Я не міг повірити, що зрозумів пояснення Ааза правильно, але він сяяв ентузіазмом.

— Правильно, малий, — похвалив він. — Тепер ти зрозумів.

— Зовсім ні, — заперечив я. — Це найбожевільніша річ, яку я коли-небудь чув!

Ааз застогнав і затулив обличчя долонею.

Такими були наші розмови відтоді, як ми покинули корчму. Цілих три дні демонських стогонів — це вже забагато для будь-кого.

— Вибач, Аазе, — сказав я схвильовано, — але мені в це не віриться. Багато чого, що ти мені розповідав, я сприймав на віру, але це... це суперечить здоровому глузду.

— До чого тут здоровий глузд? — спалахнув він. — Ми ж говоримо про співбесіду!

Яскір у відповідь пирхнув і закрутив головою — нам довелося пригнутися, щоби не попасти під ріг.

— Легше, Яскоре! — заспокоїв його я.

Хоч і закочуючи очі, єдиноріг продовжував свою мужню ходу, а волокуша, навантажена нашим спорядженням, тягнулася за ним, як і раніше, ціла та неушкоджена. Незважаючи на пригоди типу тієї, що трапилася в корчмі, ми з Яскором добре ладнали, і він загалом мене слухав. Натомість з Аазом вони ніколи не знаходили спільної мови, особливо коли мій учитель-демон сердито підвищував голос.

— Потрібно лише трошки ніжності, — самовдоволено повідомив я Аазу. — Тобі варто спробувати якось.

— Як ти так любиш демонструвати свої сумнівні стосунки з тваринами, — почав відповідати Ааз, — то гукни дракона. Нам тільки не вистачало, щоби він розбурхав околиці.

Я побіжно оглянувся. Він був правий. Глип пропав... знову.

— Глипе! — покликав я. — До мене, друже!

— Глип! — пролунало у відповідь.

Кущі ліворуч від нас розсунулися, і з них виринула драконяча голова.

— Глип? — перепитав він, крутячи головою.

— До мене! — повторив я.

Більшого заохочення моєму улюбленцеві було не потрібно. Він вискочив із кущів і побіг до мене.

— А я все ще думаю, що цього дурнуватого дракона слід було залишити в корчмі, — пробурчав Ааз.

Не звернувши уваги на його слова, я перевірив, чи надійно закріплене спорядження на драконовій спині. Мені, якщо чесно, здавалося, що ми веземо забагато речей, але Ааз непохитно наполягав на цьому. Глип спробував ласкаво притулитися до мене головою, і я вловив запах його подиху. Мені подумалось, чи не слід було залишити його позаду, як Ааз і говорив.

— Що ти казав про співбесіду? — запитав я, аби змінити тему та приховати власне позеленіння

— Знаю, малий, звучить безглуздо, — почав Ааз несподівано щиро. — Так воно і є, але в житті безліч безглуздих речей, особливо в цьому вимірі. Це не значить, що ми маємо їх уникати.

Це змусило мене замислитися. Для багатьох людей демон і дракон у супутниках — це безглуздя. Насправді, задумавшись самому, це ж дійсно якесь безглуздя.

— Добре, Аазе, — нарешті сказав я. — Існування безглуздого в житті я можу прийняти. Спробуй пояснити мені про придворного мага ще раз.

Ми продовжували йти, поки Ааз збирав думки до купи. Для різноманітності, Глип спокійно йшов поруч із Яскором, а не відправився в чергову свою дослідницьку подорож

— Поглянь на це ось так, — нарешті почав Ааз. — Придворні маги багато не працюють... магічно, принаймні. Їх тримають в основному для показухи, як символ статусу, як демонстрацію того, що королівський двір достатньо розвинений, аби схилити на свій бік мага. Це велика рідкість, коли їх просять щось зробити. От блазні, наприклад, гнуть спини як прокляті, — але не маги. Памʼятай, більшість людей до маґії ставляться боязко, і користуватися її послугами бажають якомога рідше.

— Якщо все так, — упевнено сказав я, — то мені це під силу. Своєю здібністю до нічогонероблення я зрівняюся з будь-яким магом Бофта.

— Це безперечно, — рішуче зауважив Ааз. — Але все не так просто. Щоб утриматися на роботі, ніяких зусиль майже не потрібно. А от отримати роботу — це може бути нелегко.

— Ох! — сказав я здивовано.

— Щоб отримати роботу, тобі доведеться вразити короля та, можливо, його радників, — продовжував Ааз. — Ти маєш вразити їх самим собою, а не своїми здібностями.

— Це як узагалі? — насупився я.

— Слухай, малий. Як я вже казав, придворний маг — це декорація, експонат. Вони шукатимуть когось, кого хочуть мати при дворі, когось вражаючого, і байдуже, робитиме він щось чи ні. Ти маєш випромінювати впевненість. А головне, ти маєш виглядати як маг... або, принаймні, виглядати так, як вони думають, виглядають маги. Якщо ти вдягнешся, як маг, говоритимеш, як маг, і поводитимешся, як маг, то, може, ніхто й не помітить, що в тебе насправді немає ніяких здібностей.

— Дякую, Аазе, — скривився я. — Ти чудово допомагаєш мені набути впевненості в собі.

— Тільки не дуйся, — напучував Ааз. — Ти вмієш керувати достатньо великими предметами, умієш навіть літати, а чари маскування ти взагалі вивчив досконало. Добре справляєшся, як для початківця, але не обманюй себе та не думай, що ти вже близький до рівня повноцінного мага.

Звісно, він мав рацію, але мені не хотілося цього визнавати.

— Якщо я такий невмілий і нездарний, — почав я категорично, — то чому ми збираємося зробити з мене придворного мага?

Ааз роздратовано вишкірив на мене зуби.

— Ти погано слухаєш, малий, — прогарчав він. — Утриматися на посаді, коли її отримаєш, буде легкою справою. Із цим ти впораєшся. Найскладніше ж полягатиме в тому, щоби тебе взяли. На щастя, з кількома незначними видозмінами та невеличким навчанням, я думаю, ми зробимо з тебе пристойну людину.

— Які саме видозміни? — запитав я, не в силах стримати цікавість.

Ааз дуже демонстративно оглянув мене з ніг до голови.

— Для початку, — сказав він, — змінимо те, як ти вдягаєшся.

— Що не так із тим, як я вдягаюся?

— Зовсім нічого, — невинно відповів він. — Ну тобто, якщо хочеш, щоби люди сприймали тебе як селюка з перегноєм на чоботях, то нічого. Якщо ж бажаєш стати придворним магом, то це вже інша історія. Жоден поважний маг не зʼявиться на людях у такому вбранні.

— Але ж я *вже* поважний маг.

— Правда? І хто ж тебе поважає?

Тут він попав, отож я поринув у мовчання.

— Саме тому я передбачливо взяв із собою декілька речей із корчми, — продовжив Ааз, указавши широким помахом руки на Яскорів багаж.

— Я вже подумав, що ти просто розграбував те місце, — промовив я впівголоса.

— Слідкуй за язиком, малий, — застеріг Ааз. — Це все для твого ж блага.

— Невже? Тобі від цього всього зовсім нічого не дістанеться?

Мій сарказм, як завжди, не діяв на нього.

— Так, я буду поруч, — визнав він. — Не хвилюйся щодо цього. На людях я буду твоїм учнем.

— Моїм учнем?

Раптом ця робота зацікавила мене куди більше.

— На людях! — поспішно повторив Ааз. — А наодинці ти продовжуватимеш свої уроки, як зазвичай. Памʼятай про це, перш ніж почнеш заграватися в ролі «вчителя».

— Звісно, Аазе, — запевнив я його. — Що ти там казав про те, як мені вдягатися?

Він глянув на мене косо, вочевидь, помітивши мій раптовий ентузіазм.

— Не те, щоби з моїм одягом було щось не так... — додав я, театрально нахмурившись.

Це, здавалося, розвіяло його сумніви.

— Усе, що ти носиш, — якесь не таке, — прогарчав він. — Нам пощастило, що ті два біси залишили майже весь свій одяг, коли ми відправили їх з Іштваном у подорож.

— Торгушевський і Борсухмиз?

— Ага, ті двоє, — злісно посміхнувся Ааз, пригадавши їх. — Ось що скажу тобі про бісів: може й до диволів у торгівлі їм далекувато, але одягаються вони вміло.

— Мені важко повірити, що всі ті манатки, які ти прихопив, — це одяг, — скептично зауважив я.

— Звичайно, що ні, — зітхнув мій наставник. — Там ще багато обладнання для спецефектів.

— Спецефектів?

— Ти хоч щось памʼятаєш, малий? — насупився Ааз. — Я тобі розповідав усе це, коли ми вперше зустрілися. Якою би легкою маґія не була, ти маєш зробити так, щоби виглядала вона складнючою. Тобі знадобиться якийсь реквізит, вивчиш декілька швидкомовок... ну, знаєш, як у Ґаркіна.

Хатина Ґаркіна, у якій я вперше познайомився з маґією, була повна свічок, флаконів дивних чар, запилених книг... оце було лігво мага! Звісно, згодом я зʼясував, що більшість з того, що мій минулий учитель мав, було непотрібним для власне маґії.

Я починав розуміти, що мав на увазі Ааз, коли казав, що мені треба навчитися влаштовувати шоу.

— У нас є чимало речей, які ми можемо використати для твого виступу, — продовжив Ааз. — Іштван залишив багато мотлоху, коли покинув корчму. О, і ще ти побачиш деякі знайомі речі, коли ми розвантажимося. Думаю, бісам сподобалася якась частина Ґаркінового обладнання, і вони забрали його з собою до Іштвана.

— Правда? — запитав я, щиро зацікавлений. — Вони забрали й Ґаркінів чавун? Памʼятаєш, ти з пив із нього вино, коли тільки потрапив у Бофт?

— Точно! Так, здається, я бачив його серед речей. А що?

— Нічого особливого, — невинно відповів я. — Він мені завжди подобався, от і все.

Ще з перших днів мого учнівства я спостерігав за Ґаркіном і знав, що в цьому чавуні заховані секрети, які мені до смерті хотілося розгадати. Зараз же я знав, що Аазу поки про це краще не розповідати.

— Нам доведеться щось зробити і з твоєю фізичною формою, — задумливо вів Ааз.

— Що не...

— Ти надто молодий! — перебив він, передбачивши моє запитання. — Ніхто не наймає молодих магів. Їм потрібен хтось досвідчений. Якщо ми...

Він раптово замовк і повернув шию, озираючись.

— Малий... — сказав він обережно, вивчаючи небо. — Твій дракон знову зник.

Я швидко оглянувся довкола. Він мав рацію.

— Глипе! — покликав я. — До мене, друже

Драконяча голова визирнула з кущів позаду нас. Із його пащі стирчали лапки якогось слизького створіння, але перш ніж я встиг розпізнати, що то таке було, мій улюбленець проковтнув його.

— Глип! — гордо промовив він, облизуючи рота своїм довгим роздвоєним язиком.

— Дурнуватий дракон... — похмуро пробурмотів Ааз.

— Нам не треба витрачатися йому на їжу, — зауважив я, зігравши на скупості Ааза.

Поки ми чекали, щоби дракон наздогнав нас, я задумався та зрозумів, що цього разу не відчуваю жодних докорів совісті щодо участі в черговій Аазовій афері. Навіть якщо наївний Родеріх Пʼятий поведеться на наші хитрощі та найме нас, я впевнений, отримає він більше, аніж заплатить.

# Розділ IV

> «Якщо провести належну підготовку та вжити необхідних заходів обережності, будь-яка дія гарантовано матиме успіх». — Етельред Безрадний[^4]

[^4]: Етельред Безрадний — англосаксонський король, відомий своєю невдачливістю та слабкістю в управлінні державою. Його правління асоціюється з поразками, зокрема, із вторгненнями вікінгів.

Свічка запалала від найменшого спалаху з моєї свідомості.

Захоплений, я загасив її і спробував ще раз.

Короткий погляд, миттєве зосередження волі — і тліючий гніт знову спалахнув полумʼям.

Я знову загасив полумʼя, посміхаючись до знайомої свічки.

Це був перший справжній доказ того, як сильно розвинулися мої магічні здібності за останній рік. Я знав цю свічку ще з тих часів, коли був учнем Ґаркіна. Тоді вона була моїм заклятим ворогом. Навіть сконцентрувавши всі свої енергії, я не міг запалити її. Але зараз...

Я подивився на гніт знову, і він знову винагородив мене спалахом полумʼя.

Загасивши його, я повторив вправу. Моя впевненість зростала, коли я бачив, як легко мені дається те, що колись я вважав неможливим.

— Припини вже зі свічкою!

Я підскочив від Аазового крику, ледь не вронивши свічку та мало не підпаливши ковдру.

— Вибач, Аазе, — сказав я, поспішно загасивши свічку востаннє. — Я просто...

— Ти тут намагатимешся стати придворним магом, — перебив він, — а не різдвяною ялинкою!

Мені захотілося запитати, що таке різдвяна ялинка, але я вирішив не робити того. Ааз був надзвичайно дратівливим, і якби я не сформулював своє запитання як слід, упевнений, відповідь пролунала би саркастичною і зовсім беззмістовною.

— Клята свічка безперестанку блимає й тухне, — пробурчав Ааз сам до себе. — Привертає увагу кожного вартового з замку.

— Мені здавалося, ми *намагаємося* привернути їхню увагу, — зауважив я, але Ааз проігнорував мої слова, дивлячись задумливо на замок у ранковому світлі.

Далеко вдивлятися йому не довелося, оскільки ми розбили табір прямо посеред дороги, неподалік від головної замкової брами. Як я вже казав, у мене склалося враження, що наша посадка була обрана спеціально для того, щоби привернути увагу до себе.

Ми прокралися сюди глибокої ночі, незграбно пробираючись поміж сплячих будиночків, скупчених біля головної брами. Намагаючись нічим не світити, ми розклалися по мінімуму, але навіть у темряві я впізнав свічку Ґаркіна.

Усе це Ааз пояснював тим, що він називав «драматичним виходом». Наскільки я зрозумів, насправді це значило лише те, що легких шляхів ми не обиратимемо.

Наш зовнішній вигляд також був ретельно продуманий задля ефектності — усе за допомогою моїх маскувальних чар і залишеного гардеробу бісів.

Ааз був замаскований образом мого «сумнівного персонажа», а Глип у вигляді єдинорога спокійно стояв поруч із Яскором. Однак основна увага була прикута до мого вигляду.

Ми з Аазом погодилися, що вигляд Ґаркіна не підійде для цього завдання. Якщо моя власна зовнішність видавала зайву юність, то Ґаркін навпаки здавався надто старим. Обираючи, ми вирішили винайти образ мага віком близько тридцяти: молодого, але не юного; досвідченого, але не старого; могутнього, але ще готового вчитися.

Готового образу, що можна було би накласти на себе, я не мав, тож для цього маскування довелося докласти трохи більше зусиль, аніж зазвичай. Заплющивши очі, я уявив себе як є, а потім повільно стирав риси, поки не отримав чисте обличчя, яке вже можна було використовувати, як полотно. Тоді, під наглядом Ааза, я взявся до роботи — він уважно спостерігав за процесом і висловлював власні пропозиції щодо бажаних коректив.

Перше, що я змінив, — мій зріст. Нову фігуру ми зробили на півтори голови вищою за мою скромну справжню. Наступним кроком була зачіска: я змінив своє рудувато-золотисте волосся на більш зловісне чорне, затемнивши разом із тим і тон обличчя — геть трохи.

З обличчям клопотів було найбільше.

— ...Подовж ще трохи підборіддя, — наставляв Ааз. — І бороду... не настільки, дурню! Зроби маленьку еспаньйолку!.. Ось так краще!.. Тепер знизь бакенбарди... так, збільш носа... звузь його... загусти брови... ні, поверни, як було... заглиб очі трохи... і зміни колір очей, задля всього святого! Зроби їх карими... так, додай зморшок на чолі... Добре. Має підійти.

Я вдивлявся у фігуру, намальовану власною уявою, вкарбовуючи образ у памʼять. Вийшло ефектно... можливо, трохи зловісніше, ніж якби я сам займався цим питанням, але Ааз — фахівець, тож мені довелося довірився його судженням. Я розплющив очі.

— Приголомшливо, малий! — вигукнув Ааз. — Тепер одягнися в ту чорну бісівську мантію із золотисто-червоною облямівкою — матимеш вигляд, гідний будь-якого королівського двору.

— Ану відійдіть! Ви перекриваєте дорогу!

Грубий вигук повернув мої думки до дійсності.

Солдат, одягнений у якісні шкіряні обладунки, злісно розмахуючи пікою, сердито наближався до нашого бозна-де розбитого табору. Брама позаду нього була трохи прочинена, і я побачив там декілька солдатських голів, що з цікавістю спостерігали за нами.

Стало яскравіше, тож я зміг краще розгледіти мур. Хоча муром його було важко назвати, ледве десять футів заввишки. Я й не здивований. Судячи з того, що ми бачили, як перетнули кордон, і всі ці землі було важко назвати королівством.

— Ви глухі може? — гаркнув чоловік, підійшовши ближче. — *Ідіть геть*, кажу!

Ааз вискочив уперед і став між солдатом і мною.

— Прибув Сків Пречудовий, — оголосив мій учитель. — І він...

— Мені байдуже, хто ви такі! — огризнувся солдат і, не зволікаючи, поставив піку між собою й Аазом. — Вам не можна...

Він різко замовк — піка вислизнула з його рук і повільно закрутилася, розвівши їх трохи подалі одне від одного.

\[ІЛЮСТРАЦІЯ\]

Сталося це завдяки мені — елементарні чари левітації. Незалежно від запланованого нами гамбіту, я відчув, що повинен втрутитися особисто, доки все не вийшло з-під контролю.

— Моє імʼя Сків! — вигукнув я, насилу видавивши з себе низький бас. — А це мій помічник, якому ти погрожуєш своєю недолугою зброєю. Ми прибули за запрошенням Родеріха Пʼятого, короля Неймовіріума!

— Правильно, шефику! — Ааз зиркнув на солдата. — А тепер побудь хорошим хлопчиком, збігай і передай, що ми вже тут... ге?

Як я вже згадував раніше, усе це було зроблено, аби не на жарт вразити місцеве населення. Охоронець, очевидно, з планом нашим не ознайомився. Він не здригнувся від жаху та не зіщулився від страху. Якщо вже на те пішло, наша коротка вистава справило на нього прямо протилежний ефект.

— Маг, кажеш? — перепитав він глузливо. — Для таких у нас є відповідне розпорядження. Обходьте ззаду, де чекають інші.

Це нас збентежило... ну, принаймні, *мене* збентежило. За планом, ми мали б сперечатися, чи то нам заходити до палацу, аби виступити перед королівським двором, чи то королю зібрати весь свій двір ззовні, де ми й знаходимося. А нас послали до чорного ходу — такого варіанту ми зовсім не розглядали.

— Ззаду? — спалахнув Ааз. — Ти смієш пропонувати моєму панові, магу такого рівня, заходити до замку з чорного ходу, неначе він якийсь челядник?

Солдат не зрушив з місця ні на дюйм.

— Якби це залежало від мене, я би «посмів запропонувати» вам набагато менш приємне заняття. Але так, я маю розпорядження. Обійдіть ззаду, як і всі інші.

— Інші? — обережно перепитав я.

— Так, інші, — насмішкувато відказав вартовий. — Король влаштовує конкурс просто неба, аби розібратися з усіма вами, «чудотворцями». Деякі стоять в черзі ще з учорашнього полудня. Тож обходьте замок ззаду й не перекривайте дорогу!

Ось так договоривши, він розвернувся на пʼятах і попрямував назад до брами, залишивши піку висіти в повітрі.

І вперше Ааз стояв такий же безмовний, як і я. Виявляється, я був не єдиним, кого король запросив до себе. Виявляється, ми попали у велику халепу.

# Розділ V

> «...Око тритона, палець жаби...» — вважається першим рецептом вибухової суміші... попередника пороху

— Що ж нам робити, Аазе?

Як тільки охоронець відійшов так, щоби не чути нас, я зміг повернутися до свого звичного голосу та манери говоріння, хоча фізичне маскування все ще слід було зберігати недоторканим.

— Усе просто, — відповів він. — Збираємося та йдемо до заднього входу. Малий, ти що не слухав?

— Але що нам робити з...

Ааз уже не слухав. Він був за роботою — закріплював речі, які ми розпакували до того.

— Не допомагай, малий, — застеріг він мене, повернувши голову. — Не можна, щоби хто-небудь бачив, як ти виконуєш чорну роботу. Це погано для образу.

— Він сказав, що там інші маги! — вирвалося нарешті з мене.

— Так... І що?

— І... що ж нам робити?

Ааз нахмурився.

— Я тільки що сказав. Збираємо речі й...

— Що нам робити з іншими магами?

— Робити? Ми нічого не робитимемо. Ти не готовий до дуелей, сам знаєш.

Він допакував речі та відійшов, щоб окинути оком власну роботу. Задоволено кивнувши, Ааз повернувся та глянув кудись позаду мене.

— Прибереш, може, піку, малий?

Я подивився, куди й він. Піка вартового все ще висіла в повітрі. Хоч я й не думав про це, якась частина моєї свідомості тримала зброю на місці, аж поки не прийшов час вирішувати, що з нею робити. І це хороше питання — що з нею робити?

— Скажи, Аазе... — почав я, але мій учитель-демон уже попрямував уздовж муру.

На мить я застиг у нерішучості. Вартовий пішов, тож повернути йому зброю я не міг. Та й просто кинути піку на землю — це якось не дуже.

Не в змозі вигадати нічого, що мало б належний драматичний ефект, я вирішив відкласти це питання на потім. Тим часом я дозволив зброї плисти за мною, поки сам поспішно наздоганяв Ааза. Я підняв її трохи вище, аби вона не зачепила Глипа чи Яскора.

— Ти знав, що тут будуть інші маги? — запитав я, зрівнявшись із наставником.

— Насправді, ні, — зізнався Ааз. — Звичайно, вірогідність така була, але я не оцінював її як дуже ймовірну. Утім, це не така вже й дивина. Подібна робота неодмінно привертає увагу потенційних конкурентів.

Він не виглядав особливо засмученим, тож я постарався змиритися з цією новиною.

— Гаразд, — сказав я спокійно. — Як це впливає на наші плани?

— Та ніяк. Просто роби так, як я розказував, і все буде добре.

— Але якщо інші маги...

Ааз зупинився та розвернувся до мене.

— Слухай, малий, — сказав він серйозно. — Хоч я й кажу постійно, що тобі доведеться багато чому навчитися, аби стати справжнім магом... та це ж не значить, що ти бездара! Я б не взяв тебе на це діло, якби не був упевнений, що ти з усім впораєшся.

— Правда, Аазе?

Він розвернувся та рушив далі.

— Просто не забувай, що серед усіх вимірів, Бофт не славиться своїми магами. Ти не майстер, але майстрів тут кіт наплакав. Бʼюся об заклад, що на тлі конкурентів, ти виглядатимеш неабияким знавцем маґії.

Його слова мали логіку. Ааз був досить відвертим, щодо свого неприхильного ставлення до Бофта та бофтурів, що його населяли, включно й зі мною. Ця думка допомогла мені трохи заспокоїтися.

— Аазе?

— Що, малий?

— Якщо чесно, як ти оцінюєш мої шанси?

Він трохи помовчав, перш ніж відповісти.

— Малий, памʼятаєш, як ти завжди скаржився, що я вічно руйную твою впевненість у собі.

— Ага.

— Що ж, заради нас обох, не питай більше про мою чесну оцінку.

Я і не став.

Пройти до замку через задню браму було зовсім легко... головним чином тому, що задньої брами не було. На мій подив і Аазову огиду, мур не простягався навколо палацу повністю. Наскільки я міг бачити, добудовано було лише його перед. Дві бічні стіни перебували на стадії зведення, а задньої — не було й зовсім. Тут я маю прояснити. Моє твердження про те, що бічні стіни перебували на стадії зведення, було припущенням, заснованим на наявності риштовання біля них, — зовсім не на спостережені якихось робіт, чи чогось подібного. Якщо там хтось і працював, то дуже обережно, аби не потривожити бурʼяни, що рясніли довкола.

У мене почали зʼявлятися серйозні сумніви щодо цього дивного королівства, на яке я збирався працювати.

Важко було зрозуміти, чи то конкурс проводився в саду, чи то королівський двір просто не здужав чагарник, що проліз у межі замку, там, де мала би бути задня стіна. Вирісши на фермі, я мав просте й інтуїтивне розуміння: якщо трава не їстівна, і не росте акуратними рядами, то це бурʼян.

Немов у відповідь на мої роздуми, Яскір набрав повний рот листя з найближчого куща та почав натхненно його жувати. Глип понюхав той самий кущ і покрутив носом.

Усе це я відмічав лише побічно. Основна моя увага була зосереджена на трибуналі.

Біля стін палацу стояло невелике шатро, у центрі якого хтось сидів — імовірно, король. Поруч із ним чатували два чоловіки, один був зліва, другий — справа. Натовп, власне, розділився на дві групи. Перша — стояла більш-менш рівно вздовж одного боку саду. Я припустив, що це була лінія черги... або, скоріше, сподівався на те, оскільки ми підійшли саме сюди. Друга група стояла неорганізовано з дальньої сторони саду, спостерігаючи за процесом. Я не знав, чи це були відхилені кандидати, чи просто зацікавлені глядачі.

Раптом мій погляд набрів на молоду пару, що стояла серед групи спостерігачів. Не очікував зустріти тут знайомі обличчя, але цих двох я вже бачив раніше. Мало того, що бачив, ми з Аазом колись видавали себе за них — ця витівка призвела до того, що нас повісили.

— Аазе, — прошепотів я настійно. — Бачиш тих двох он там?

— Ні, — відрізав Ааз, навіть не повернувши голови, щоби глянути.

— Але ж це...

— Забудь, — наполіг він. — Дивився краще на суддів. Це на них ми маємо справити враження.

Я мусив визнати, у цьому є логіка. Неохоче я перевів увагу на фігури під шатром.

Король був напрочуд молодий, мав приблизно років двадцять із гаком. Він мав кучеряве волосся до плечей, що в поєднані з легкою поставою надавало йому майже жіночного вигляду. Судячи з його пози, або конкурс тривав аж надто довго, або він цілковито опанував мистецтво вдавати нудьгу.

Чоловік зліва різко нахилився та прошепотів щось королю на вухо — той відповів невиразним кивком.

Він був лише трохи старший за короля, але вже помітно облисілий. Одягнений у туніку та строгий сірий плащ, чоловік стояв розслаблено та поводився спокійно, хоча в очах мав яскравий блиск уважності, неначе в метушливої мурахоласки.

Фігура праворуч від короля поворухнулася, і я звернув туди свою увагу. Мені здавалося, що там стояла масивна хутряна істота, і тільки пригледівшись, я зрозумів, що це був чоловік. Високий і широкий, він мав чорні, неохайні кучері та густу бороду, що затуляла лице. На ньому висів важкий хутряний плащ, що в поєднанні з його власними рисами надавав чоловікові звірячого вигляду — ось чому я здивувався, коли вгледів у ньому людину. Він коротко звернувся до короля, схрестив руки та подивився на іншого радника. Плащ відкрився на мить, коли він нахилявся, і я побачив блискучу кольчужну сорочку та масивний двосічний топір, що висів на ремені під плащем. Перечити йому, очевидно, було б поганою ідеєю. Лисий чоловік навпроти стояв незворушно, відповівши своїм поглядом на погляд суперника.

\[ІЛЮСТРАЦІЯ\]

Я відчув різкий поштовх у ребра.

— Бачив? — швидко прошепотів Ааз.

— Бачив що? — запитав я.

— Радників короля. Генерал і канцлер, якщо я не помиляюся. Помітив золотий медальйон на генералі?

— Ні, зате помітив його топір! — прошепотів я у відповідь.

Світло у внутрішньому дворі раптом померкло.

Поглянувши вгору, я побачив, як хмари скупчуються над нашими головами та затуляють сонце.

— Управління погодою, — пробурмотів Ааз до себе. — Непогано.

І правда, старигань у червоному плащі, що стояв перед королем, різко жбурнув у повітря хмару фіолетового порошку — з неба полився дрібний дощик.

Мій настрій впав разом із дощем. Навіть із настановами Ааза щодо подачі, моя маґія була далеко не такою потужною чи вражаючою.

— Аазе, — прошепотів я розпачливо.

Замість відповісти він махнув мені рукою, аби я замовк. Його погляд був прикутий до шатра.

Глянувши туди ж, я побачив, як генерал запалисто звернувся до короля. Той слухав якийсь час, а потім просто стенув плечима та промовив щось до мага.

Що б він не сказав, магу це не сподобалося. Гордовито випроставшись, він розвернувся, аби піти, але король окликнув його. Указавши на хмари, король сказав ще декілька слів і знову розлігся на троні. Маг завагався, а потім стенув плечима й почав розмахувати руками та співати.

— Йому відмовили, — самовдоволено відказав Ааз.

— Тоді що він робить тепер?

— Прибирає дощ перед виступом наступного кандидата, — пояснив мій учитель.

І правда, дощик ущух, хмари стали розсіюватися — на превелике полегшення глядачів, які, на відміну від короля, не мали шатра над головою. Ця повторна демонстрація сили не надто підняла мою й без того низьку самооцінку.

— Аазе! — прошепотів я. — Цей маг сильніший за мене.

— Ага, — відповів Ааз. — І що?

— І що? Раз вони відмовили *йому*, то в *мене* немає жодного шансу!

— Може так, може ні, — Ааз відповів задумливо. — Наскільки я зрозумів, вони шукають щось конкретне. Хтозна, може, саме ти підійдеш. Памʼятай, що я тобі казав: легка робота не завжди дістається найздібнішим. Правду кажучи, зазвичай усе складається геть навпаки.

— Так, — сказав я, намагаючись звучати оптимістично, — можливо, удача опиниться на моєму боці.

— Тут знадобиться дещо більше, ніж удача, — суворо виправив мене Ааз. — Що ти дізнався, спостерігаючи за королівськими радниками?

— Вони недолюблюють один одного, — миттєво зазначив я.

— Правильно! — Ааз був здивований і задоволений. — Що ж, це означає, що тобі, ймовірно, не вдасться догодити їм обом. Доведеться підіграти лише одному з них... або, ще краще, образити когось — це приверне іншого на твою сторону швидше, аніж будь-що інше. Кого з них ти хочеш бачити на своєму боці?

Це питання було легшим за перше.

— Генерала, — сказав я рішуче.

— Неправильно! Тобі потрібен канцлер.

— Канцлер?! — вигукнув я в рази гучніше, аніж хотів. — Ти бачив, якого розміру топір у того генерала?

— Ага, — відповів Ааз. — А ти чув, що сталося з хлопцем, який виступав перед стареньким Червоним Плащем?

Я заплющив очі, аби стримати ті перші слова, що так хотіли вирватися.

— Аазе, — сказав я обережно. — Памʼятаєш мене? Це я, Сків. Той самий, що не чує, коли хтось шепочеться за милю від нас.

Як завжди, Ааз не звернув уваги на мій сарказм.

— Хлопець навіть не встиг нічого показати, — зауважив він. — Канцлер окинув поглядом натовп, що той привів із собою, і запитав, скільки людей він планував взяти з собою. «Вісім», — відповів хлопець. «Забагато!» — вигукнув канцлер, і бідолаху витурили негайно.

— І що? — запитав я напряму.

— І те, що канцлер — це той, хто керує скарбницею, — сказав Ааз. — Більше того, він впливовіший за генерала. Подивися на стан цього недолугого муру. Подумай, який військовий залишив би захисні стіни недоробленими, якби за ним було останнє слово? Дехто вирішив, що на будівництво муру витрачається забагато грошей, і тому проєкт скасували чи відклали. Бʼюся об заклад, що цей «дехто» — це наш канцлер.

— Може в них закінчилося каміння, — припустив я.

— Годі тобі, малий. Судячи з того, що ми бачили, перетнувши кордон, головна сільськогосподарська культура цього королівства — це каміння.

— Але генерал...

Почавши говорити, я знову подивився на генерала. На мій подив і збентеження, він також витріщався прямо на мене. Це був не дружній погляд.

Я на мить завагався, сподіваючись, що помилився. Але ні. Погляд генерала не здригнувся, і вираз його обличчя не помʼякшав. Навіть навпаки, він дивився на мене все зловісніше.

— Аазе... — відчайдушно прошипів я, не в силах відірвати погляд від генерала.

А тепер і король, і канцлер теж дивилися в мій бік — їхню увагу привернув погляд генерала.

— Малий! — зітхнув Ааз. — Я ж сказав тобі зробити щось із цією пікою!

Піка! Зовсім забув про неї.

Я відвернувся від погляду генерала та озирнувся назад — так безтурботно як тільки зміг.

Яскір і Глип усе ще терпляче стояли позаду нас, поки над ними невимушено висіла піка вартового. Мабуть, генерал помітив її.

— Ти!

Я розвернувся назад до шатра, звідки прозвучало ревіння. Генерал зробив крок уперед і тицьнув у мій бік своїм величезним пальцем.

— Так, ти! — прогарчав він, коли наші погляди зустрілися знову. — Де ти взяв цю піку? Вона належить варті замку.

— От і настала твоя черга, малий, — пробурмотів Ааз. — Покажи все, на що здатен, приголомш-но їх!

— Але... — почав я.

— Це краще, аніж стояти в черзі!

Після цих слів Ааз зробив довгий, неквапливий крок назад. Виглядало все так, ніби я вийшов уперед, хоча насправді моє тіло зовсім не рухалося. І оскільки увага всього натовпу тепер була прикута до мене, іншого вибору не лишалося, — тільки пірнути у вир подій.

# Розділ VI

> «Ось це вже розвага!» — Влад Цепеш[^5]

[^5]: Влад Цепеш або Влад Дракула — середньовічний князь Волощини, румунський національний герой. Боронячи батьківщину від османського поневолення, він прославився жорстокістю і суворими методами правління. У поп-культурі Дракула — це архетип вампіра, що виник із однойменного готичного роману Брема Стокера (1897).

Схрестивши руки, я направився до шатра, рухаючись повільно та розмірено.

Ааз змушував мене практикуватися в цій ході. Він казав, так я виглядатиму впевненим та стриманим. Тепер, опинившись перед королем, я відчув, що йду так аж ніяк не для показової зарозумілості, а лише щоби приховати слабкість у моїх ногах.

— Ну? — пробурчав генерал, поставши переді мною. — Я тобі запитання поставив! Де ти взяв цю піку? Краще відповідай, доки я не розсердився!

Щось у мені переломилося. Страх перед генералом і його топором розвіявся, а на зміну прийшло пʼянке сяйво внутрішньої сили.

Під час мого першого візиту на Базар у Диві я виявив, що мені не подобається, коли на мене тиснуть великі й галасливі диволи. Тепер же я бачу, що ще більше мені не подобається, коли така пихатість ллється з мого земляка, великого й галасливого бофтура.

*Отже, здоровань хоче показати всім свою вагомість, ге?*

Не обертаючись, я зусиллям думки прикликав піку та змусив її пролетіти над моїм плечем, поціливши прямо поміж грудей генерала.

Помітивши атаку, він геть зблід. Генерал незграбно відступив назад і зрозумів, що тікати вже пізно. Його рука відчайдушно ринула за топором.

Я зупинив піку в трьох футах від нього, направивши вістря на серце.

— Цю піку? — запитав я недбало.

— Е-е-е... — промимрив генерал, не відриваючи очей від зброї перед ним.

— Я забрав її в аж надто грубого солдата. Він говорив, що виконував якийсь наказ. Це не від вас, бува, походив цей наказ?

— Я... ем-м-м... — генерал облизав губи. — Моїм наказом було поводитися з прибулими відповідним чином. Я не говорим їм бути неввічливими.

— У такому разі... — я розвернув піку вбік, щоби вона більше не погрожувала генералові, — повертаю цю зброю назад, аби ви віддали її вартовому — разом з уточненнями щодо ваших наказів.

Генерал завагався, насупившись, але потягнувся за летючою пікою. Перш ніж він схопився за руківʼя, я відпустив її, давши впасти на твердий ґрунт, об який вона з гуркотом вдарилась.

— ...І, сподіваюся, ви не забудете надати додаткові інструкції щодо того, як поводитися зі зброєю, — завершив я.

Генерал почервонів і нахилився, щоби підняти піку. Канцлер хихикнув, і здоровань різко крутнувся, аби подивитися на нього. Той, не приховуючи посмішки, прошепотів щось королю, який стримував сміх.

Генерал знову повернувся та, не звертаючи уваги на піку, подивився на мене з висоти свого зросту.

— Хто ти? — запитав він голосом, у якому читалося: «Твоє імʼя буде негайно винесене на самий верх списку тих, кого скоро публічно стратять».

— А хто питає? — я злісно глянув у відповідь, усе ще не вгамувавши свого гніву.

— Той, з ким ти говориш, — втрутився король, — це Гʼю Крутопір, командувач Королівської Армії Неймовіріума.

— А я — Джон Рональд Ґрімбл, — поспішно додав канцлер, боячись лишитися поза увагою. — Перший радник Його Величності.

Генерал кинув на Ґрімбла ще один грізний погляд. Я вирішив, що настав час перейти до справи.

— Маг Сків — моє імʼя, — велично почав я. — Прибув у відповідь на милостиве запрошення Його Величності Родеріха Пʼятого

Зупинившись, я злегка нахилив голову до короля — він посміхнувся та кивнув у відповідь.

— Прибув, аби вирішити для себе, чи варто мені розглядати можливість обійняти посаду при дворі Неймовіріума.

Формулювання цієї репліки було дуже ретельно підібране Аазом. Вона мала підкреслити мою впевненість, натякаючи на те, що вибір лишався за мною, — не за ними.

Хитрість не пройшла повз увагу канцлера. Він скептично підняв брову, почувши мої слова.

Я продовжив:

— Що ж, така посада вимагає довіри з обох сторін. Я маю впевнитися, що мої послуги будуть гідно винагороджені, а Його Величність має переконатися, що мої здібності заслуговують його підтримки.

Я повернувся та підвищив голос, звертаючись до всіх навколо:

— Щедрість корони Неймовіріума відома всім. І я певен, що Його Величність винагороджує своїх підданих відповідно до їхніх заслуг.

Позаду мене почувся хрипкий смішок, здається, від генерала. Я проігнорував його.

— Тож, усе, що необхідно зробити, — це запевнити Його Величність... і його радників... що мої скромні здібності направду відповідатимуть потребам королівства.

Я знову повернувся до трону, дозволивши королю помітити мою потайливу посмішку, яка спростовувала смиренність моїх слів.

— Ваша Величносте, мої сили численні та різноманітні. Однак суть сили — це контроль. Тому, розуміючи, що Ви людина зайнята, аби не витрачати часу на дешеві трюки та дрібʼязкові витівки, які Ви вже бачили, я зітчу лише три заклинання — упевнений, більше Вашій мудрості не знадобиться, аби розгледіти глибину моїх чар.

Я повернувся та витягнув палець, указуючи на Яскора та Глипа.

— Перед Вами моя золота пара єдинорогів, — промовив я драматично. — Прошу, Ваша Величносте, оберіть одного з них.

Отримавши запрошення на участь у виступі, король здивовано закліпав. На мить він завагався.

— Ем-м-м... Обираю того, що зліва, — сказав він нарешті, указуючи на Яскора.

Я злегка вклонився.

— Дуже добре, Ваша Величносте. Своїм словом Ви врятували вбоге створіння. Дивіться тепер за другим уважно.

Насправді, це був ще один маленький трюк, якому мене навчив Ааз. Він називав його «силою мага». Прийом полягає в тому, щоби запропонувати глядачам вибір, якого в них насправді немає. Якби король обрав Глипа, я би просто продовжив працювати над «створінням, що Він прирік своїм словом».

Повільно я направив палець на Глипа та трохи опустив голову.

— Абра... Кадабра!.. — почав я похмуро.

Значення цих слів мені зовсім невідоме, але Ааз запевняв, що за ними стоїть історичний контекст, і що вони точно зможуть переконати людей у тому, що я роблю щось непросте.

— Сім-салабім... — продовжував я, піднімаючи другу руку. — Фі-фо-фам...

Подумки я зняв маскування з Глипа.

Натовп відреагував аплодисментами, заглушивши моє фінальне:

— У-ґу-глипе!

Дракон, однак, почув своє імʼя та відреагував миттєво. Його голова піднялася, і він, похитуючись, покірно підійшов до мене. Як ми й планували, Ааз одразу ж кинувся вперед і встав біля драконячої голови, ніби-то готовий до бою.

Це мало показати, що ми готові впоратися з будь-якими труднощами, які можуть виникнути з подібним створінням. Однак реакція глядачів на Ааза геть перекрила той їхній жах від того, що єдиноріг перетворився на дракона. Я вже й забув, наскільки ефективним може бути маскування «сумнівного персонажа». Боячись утратити темп, я поспішив далі.

— Цей потворний негідник — мій учень, на імʼя Ааз, — оголосив я. — Вас напевно цікавить, чи здатен він зупинити дракона, якщо той розлютиться? Запевню вас... не здатен!

Увесь натовп схвильовано відступив назад. Краєм ока я помітив, як рука генерала ковзнула руківʼям топора.

— ...Але на *це* здатен *я*! Знайте же, що Сків не боїться сил темряви!

Я розвернувся та тицьнув пальцем на Ааза.

— Крекс! Фекс! Пекс!

Аазу повернувся його справжній вигляд.

На мить запанувала оглушлива тиша, і тоді демон посміхнувся. Аазова посмішка відома тим, що робить сильних слабкими... а сильних у натовпі було вкрай небагато.

Глядачі мало не затоптали одне одного, поспішаючи відступити від демона. Звуки криків змішалися з похапцем виголошеними захисними заклинаннями.

Я знову повернувся до трону. Король і канцлер, здавалося, сприйняли все як треба. Вони були спокійні, хоч і трохи зблідлі. Генерал задумливо дивився на Ааза.

— У подобі демона, якщо знадобиться, мій учень здатен приборкати дракона... що там, десять драконів! Така моя сила. І все ж, сила має поєднуватися з мʼякістю... лагідністю, можна сказати.

Моє лице стало задумливим.

— Аби збити ворогів із пантелику та здобути союзників, відкрита демонстрація грізної сили не потрібна. Для таких випадків її можна прикрити, приховати, доки вона не стане непомітною... оголити себе.

Промовивши останню фразу, я прибрав із себе маскування та постав перед усіма у своїй юнацькій простоті. Напевно, мені слід було використати якісь слова фальшивої маґії, але я вже використав усі, що вивчив від Ааза, і боявся вигадувати нові.

Король і канцлер дивилися на мене так, ніби намагалися просвердлити моє магічне маскування однією лише силою волі. Генерал робив те саме, витріщившись на Ааза, що склав руки та вишкірив зуби в упевненій посмішці.

Задля певної різноманітності, я розділив його впевненість. Нехай собі дивляться. Було вже надто пізно, аби розкрити мою маґію, адже я перестав нею користуватися. Хоч королівська свита та всі глядачі були переконані, що стали свідками потужних чар, насправді все, що я зробив, — це зняв ті чари, які спотворювали їхнє бачення. Тепер усі ми (я, Ааз, Яскір і Глип) виглядати так, як є, якими б ненормальними всім оточуючим ми не здавалися. Навіть найдосконаліший магічний зір не може пробитися крізь неіснуючі чари.

— Як ви бачите, Ваша Величносте, — почав підсумовувати я, — мої здібності далекі від пересічних. Вони можуть зробити лагідне страшним, а могутнє — невинним. Можуть знищити Ваших ворогів, а можуть розважити двір — вирішувати Вам. Скажіть лише слово, висловіть схвалення, і сила Сківа буде у Вашому розпорядженні.

Я випрямився, шанобливо схилив голову та лишився в такому положенні, очікуючи на вирок короля.

Немало часу минуло без жодного слова. Нарешті я ризикнув поглянути на шатро.

Канцлер і генерал палко перешіптувалися над головою короля, який схилявся то в один бік, то в інший, намагаючись почути обох. Зрозумівши, що це може зайняти деякий час, я повільно підняв голову та став чекати.

— Сківе! — раптово вигукнув король, перебивши свого радника. — Те, що ти зробив із пікою... чи завжди тобі так легко керувати зброєю?

— Дитячі забавки, Ваша Величносте, — скромно відповів я. — Це навіть маґією назвати складно.

Король кивнув і звернувся до своїх радників. Коли він договорив, генерал почервонів і, розвернувшись на пʼятах, пішов до палацу. Канцлер виглядав самовдоволеним.

Я насмілився поглянути на свого вчителя, і він підморгнув мені. Хоч Ааз і стояв далеко, очевидно, його гострий слух дав йому змогу заздалегідь дізнатися рішення короля.

— Нехай усі присутні будуть свідками! — оголосив дзвінкий голос канцлера. — Родеріх Пʼятий, король Неймовіріума, відзначає магічні майстерність і обізнаність Сківа та офіційно призначає його Магом при дворі Неймовіріума. Поаплодуйте ж усі призначенню цього майстра-мага... і розійдіться!

Пролунали уривчасті оплески від моїх переможених суперників, і багато хто дивився на мене по-злому. Я не звернув великої уваги ні на те, ні на інше, намагаючись натомість осмислити слова канцлера.

Я це зробив! Став придворним магом! З цілої купи магів із пʼяти королівств обрали саме мене! Мене! Сківа!

Раптом канцлер покликав мене до себе. Намагаючись триматися стримано, я підійшов до трону.

— Лорде Магу, — посміхнувся канцлер. — Якщо Ви не проти, пропоную обговорити питання вашого жалування.

— Подібними справами займається мій учень, — відповів я з гордістю. — Вважаю за краще не відволікатися на подібні дрібні речі.

Знову ж таки, ми завчасно домовилися, що переговори щодо грошей вестиме Ааз, оскільки його обізнаність у маґії перевершувало лише мистецтво торгуватися. Я повернувся та гукнув його. У відповідь він поспішив уперед, заздалегідь знаючи, у чому річ, — слух попередив його.

— Це може зачекати, Ґрімбле, — втрутився король. — Є більш нагальні справи, що вимагають уваги нашого мага.

— Як скажете, Ваша Величносте, — сказав я, урочисто вклонившись.

— Чудово, — промовив король. — Тоді негайно йдіть до генерала Крутопора для ознайомлення з ситуацією.

— Якою ситуацією? — перепитав я, щиро спантеличений.

— Ну, ситуацію з армією окупантів, звісно, — відповів король.

У глибинах моєї свідомості вдарив дзвін тривоги.

— Армія окупантів? — обережно перепитав я. — Що за армія окупантів?

— Та, що прямо зараз наближається до наших кордонів, — підхопив канцлер. — Інакше навіщо б нам раптом знадобився маг?

# Розділ VII

> «Чисельна перевага не має жодного значення. У бою перемога завжди дістанеться кращому тактику». — Джордж Армстронг Кастер[^6]

[^6]: Джордж Армстронг Кастер — американський кавалерійський офіцер, який прославився безрозсудною хоробрістю, необдуманістю дій і байдужістю до втрат.

— Легка робота, казав він! Шанс потренуватися, казав він! Легше простого, казав він!

— Угамуйся, малий! — загарчав Ааз.

— Угамуватися? Ти не чув, що вони сказали? Я тепер маю зупинити армію! Я!

— Могло вийти й гірше, — наполягав Ааз.

— Яким чином? — запитав я прямо.

— Ти міг би бути тут без мене, — відповів він. — Уяви тільки.

Я уявив і відразу ж заспокоївся. Незважаючи на те, що саме Ааз, здавалося, приніс мені непомірну кількість неприємностей, тільки він був здатний кожен раз витягнути мене з них... допоки. Останнє, чого я хотів, це втратити його саме тоді, коли він потрібен мені найбільше.

— Що ж робити, Аазе? — зітхнув я.

— Якщо вже ти питаєш, — посміхнувся Ааз, — раджу не панікувати, поки нам повністю не пояснять ситуацію. Памʼятай, армії бувають різні. Хтозна, може, ця армія виявиться достатньо слабкою в порівнянні з нами, тож ми просто-напросто подолаємо її.

— А якщо ні? — скептично запитав я.

— Не кажи гоп, поки не перескочиш, — сказав Ааз спокійно. — Спочатку послухаємо, що нам розкаже старина Крутопір.

Не знайшовши нічого, що можна було би промовити у відповідь, я промовчав.

Натомість похмуро рушив за наставником, що прямував коридорами палацу — канцлер підказав нам шлях.

Було би простіше погодитися на пропозицію провести нас, але мені неабияк хотілося поговорити з Аазом наодинці. Тож Яскора, Глипа та все наше спорядження ми лишили на подвірʼї, а самі пішли шукати генералів кабінет.

Палац був густо помережаний коридорами. Здавалося, їх тут більше, ніж самих кімнат. А також наші пошуки ускладнювало світло, чи скоріше його відсутність.

Хоч у стінах було багато кріплень для смолоскипів, використовувався, схоже, лише кожен четвертий. Світла від них було геть недостатньо для надійної навігації в цьому лабіринті.

Я вказав на це Аазу, як на ще один доказ скупості цього королівства. А він відповів, що чим більше грошей вони заощаджують на подібних витратах, тим більше можуть витрачати на розкоші... як от на нас.

Учитель уже почав пояснювати мені, що таке «енергетична криза», коли, завернувши за ріг, ми помітили кабінет генерала.

Зрозуміти, що це саме він не видавалося складним — це були єдині двері, біля яких стояла пара почесних вартових. Два ідентичних широкоплечих солдата у відполірованих обладунках спостерігали за нами, примружившись.

— Це тут кабінет генерала Крутопора? — запитав я ввічливо.

— Ти той самий маг на імʼя Сків? — озвався вартовий.

— Малий поставив тобі запитання, солдате! — втрутився Ааз. — Може відповіси? Чи ти настільки тупий, що сам не знаєш, що знаходиться по той бік дверей, які ти охороняєш?

Вартовий геть почервонів, а його напарник напружився — пальці, що стискали піку, побіліли. Мені прийшла думка, що раз я вже отримав титул королівського мага, то, може, краще перестати сваритися з військовими?

— Ем, Аазе... — прошепотів я.

— Так точно! Це покої генерала Крутопора... сер! — несподівано рявкнув вартовий.

Схоже, одна лише згадка цього імені змогла засвідчити мою особу, хоча, якщо подумати, хто ще блукатиме замковими коридорами в супроводі лускатого демона?

Завершальне та болюче «сер» стало своєрідною відзнакою мого виступу при дворі. Видно, охоронцям наказали бути ввічливими, хоч би що, — принаймні зі мною. Їм це, вочевидь, не подобалося.

— Дякую, солдате, — сказав я гордо та постукав у двері кулаком.

— Заходьте, — порадив вартовий. — Генерал сказав, щоби ви проходили самі.

Видно, солдати не до кінця слідували наказу поводитися ввічливо, якщо вирішили повідомити про це тільки після того, як я постукав. Низька повага до магів нікуди не ділася, вони лише стали дратувати нас у більш делікатній формі.

Я розумів, що Ааз уже от-от розверзнеться на вартового новою тирадою, тож поспішно відчинив двері й увійшов, аби він рушив за мною.

Генерал стояв біля вікна, дивлячись кудись у нього, — його силует обрамляло світло, що проникало ззовні. Почувши нас, він розвернувся.

— О! Заходьте, панове, — озвався він гучним і мʼяким тоном. — Я чекав на вас. Сідайте зручніше. Пригощайтеся вином, якщо бажаєте.

Його раптова любʼязність занепокоїла мене ще більше, аніж попередня ворожість. Ааз, однак, сприйняв це спокійно, схопивши одразу глечик з вином, що нам запропонували. На мить я вже подумав, що він наллє трохи в келих, який стояв поруч, і передасть його мені. Натомість демон щедро відпив прямо з глека та розсівся з ним у руках, облизавши губи на знак удячності. Було приємно усвідомлювати, що посеред усього того хаосу, який накрив нас, деякі речі лишилися незмінними.

Невдоволений Аазовою поведінкою генерал на мить насупився, але відразу повернув своєму обличчю той веселий вираз, із яким зустрів нас.

— Перш ніж я почну інструктаж, — посміхнувся він, — хочу вибачитися за свою грубу поведінку під час нашої першої зустрічі. Ми з Ґрімблом... розійшлися в поглядах щодо теперішньої ситуації, і, боюся, я зірвався на вас. Вибачте мені за це. Зазвичай я не маю нічого проти магів у цілому, або проти вас конкретно.

— Стоп! Зачекай хвилинку, генерале, — перебив Ааз. — Яким боком ваша ворожнеча з канцлером стосується нас?

Очі генерала заблищали люттю, що зовсім не відповідала ґречності його слів.

— Ми давно вже сваримося щодо питання розподілу коштів, — сказав генерал. — Коли до нас дійшла звістка про наближення військ, я порадив королю негайно зміцнити армію, аби ми могли гідно виконати наш присяжний обовʼязок і захистити королівство від окупантів.

— Гарна порада, на мою думку, — додав я, сподіваючись покращити ставлення генерала до мене.

Крутопір у відповідь жорстко глянув прямо в мої очі.

— Дивно чути це від мага, — холодно зауважив він. — Саме Ґрімбл радив вкладати гроші не в армію, а у вас.

Раптом стало зрозуміло, чому вартові й генерал прийняли нас зовсім не найпривітнішим чином. Мало того, що ми їм дісталися замість повноцінного підкріплення, так ще й сама наша присутність — це плювок у бік їхніх власних сил.

— Гаразд, генерале, — визнав Ааз. — Перегорнемо цю сторінку. З чим ми маємо справу?

Крутопір зиркнув на мене, очевидно, здивований тим, що я дозволяю своєму учневі перехоплювати ініціативу в розмові. Я хотів дорікнути Аазу за його напористість, але генерал уже стенув плечима та покрокував до аркуша пергаменту, що висів на стіні.

— Ситуація, панове, чітко відображена на цьому полотні, — сказав він.

— Що це? — перебив Ааз.

Генерал хотів було підвищити голос, але зупинив себе.

— Це, — промовив він спокійно, — мапа королівства, яке ви маєте захистити. Його назва — Неймовіріум.

— Так, звичайно, — кивнув я. — Продовжуйте.

— Ось ця лінія, на північ від наших кордонів, зображує фронт війська, з яким вам доведеться мати справу.

— Що, ніхто не міг намалювати мапу в правильному масштабі? — прокоментував Ааз. — Фронт ворожої армії довший за ваш кордон.

Генерал вишкірив зуби.

— Мапа намальована в *правильному* масштабі, — чітко промовив він. — Можливо, тепер ви нарешті усвідомите серйозність справи, за яку взялися?

Мій розум не міг прийняти його слова за правду.

— Справді, генерале, — заперечив я. — Ви, певно, перебільшуєте. Жодне королівство не має таку кількість воїнів, аби сформувати настільки довгий фронт.

— Магу, — голос генерала став різкішим. — Свого нинішнього звання я досяг не перебільшенням сил ворога, а тяжкою працею. Армія, з якою ви маєте справу, є однією з наймогутніших сил, які коли-небудь бачив світ. Це потужна зброя імперії, розташованої далеко на півночі, що невпинно зростає. Вони просуваються все ближче й ближче вже три роки, поглинаючи менші королівства на шляху та придушуючи будь-який опір. Усіх дієздатних чоловіків із завойованих земель призивали на військову службу, збільшивши армію настільки, що ви тепер не вірите в її розміри на мапі. Єдина причина, чому вони не просуваються швидше, полягає в тому, що, крім безмежної кількості піхоти, вони володіють і масивними бойовими машинами, які, хоч і ефективні в бою, та повільні в транспортуванні.

— Можеш уже переходити до поганих новин, — хмуро відповів Ааз.

І хоча я був упевнений, що це був сарказм, генерал сприйняв його слова серйозно.

— Погані новини, — прогарчав він, — полягають у тому, що їхній лідер — неперевершений стратег. Він дослужився до свого положення, перемагаючи сили, що втричі перевищували його власні, тож тепер, коли в його розпорядженні знаходиться величезна армія, він фактично непереможний.

— Я починаю розуміти, чому король вклав свої гроші в мага, — зауважив мій наставник. — Ти б ніколи не зібрав стільки людей, щоби зупинити їх.

— Мій план полягав не в тому! — заперечив генерал. — Так, можливо, розгромити ворога нам не вдалося б, але змусити його дорого заплатити — на це ми здатні! Вони побачили б, як ми стоїмо за власну землю, і повернули б, до слабших королівств, які легше завоювати.

— Знаєш, Крутопоре, — задумливо промовив Ааз, — а це непоганий план. Працюючи разом, ми ще можемо його здійснити. Скільки людей ти можеш дати нам на підмогу?

— Ніскільки, — твердо сказав генерал. Я закліпав.

— Перепрошую, генерале, — наполіг я. — На мить мені здалося, що ви сказали...

— Ніскільки, — повторив він. — Я не відряджу жодного свого солдата на підтримку вашої кампанії.

— Божевілля! — вибухнув Ааз. — Як ти думаєш ми зупинимо таку армію однією лиш маґією?

— А ніяк, — посміхнувся генерал.

— Але ж якщо програємо ми, — зауважив я, — програє й Неймовіріум.

— Саме так, — відповів Крутопір спокійно.

— Але...

— Дозвольте мені розʼяснити свою позицію, — перебив він. — Я впевнений, що на кону стоїть дещо більше, аніж одне королівство. Якщо ви впораєтеся з місією, то доведете, що маґія на війні ефективніша за військо. Зрештою, це призведе до того, що всі армії розпустять, а на заміну винаймуть магів. Я не бажаю брати участь у формуванні подібного устрою. Якщо ви хочете показати всім, що маги сильніші за армії, то робіть же це маґією. Мої солдати і пальцем не поворухнуть, щоби допомогти вам.

Говорячи, Крутопір забрав глечик з вином із Аазової руки. Той факт, що мій наставник не опирався, сам по собі означав, що він був настільки ж приголомшений словами генерала, як і я.

— Мої переконання з цього приводу дуже тверді, панове, — продовжував Крутопір, наливаючи собі вина. — Настільки тверді, що я готовий пожертвувати собою та своїм королівством, аби тільки довести свою правоту. Більше того, я наполегливо раджу вам зробити те саме, — він витримав паузу, оглянувши нас своїми блискучими очима. — Адже кажу вам тут і зараз: лиш спробуйте прийти переможцями з майбутньої битви, і ви не доживете до власного нагородження. Король може й править двором, але новини доходять до нього через моїх солдатів, і ці солдати будуть розставлені вздовж усього вашого шляху до палацу, аби принести потім звістку про нещасну загибель мага та його ученика, навіть якщо цю загибель доведеться підлаштувати. Я зрозуміло висловився?

# Розділ VIII

> «Усе в житті, що варто зробити, варто зробити заради зиску!» — Тіресій[^7]

[^7]: Тіресій — віщун із давньогрецької міфології; сліпий пророк, який глибоко розумів людську природу, тож багато філософував про життя, мораль і етику.

Скільки ж самоконтролю мені знадобилося, аби стримати себе, — і не лише коли ми покинули кабінет генерала, а й поки відходили достатньо далеко, щоби нас не чули вартові. А коли я нарешті заговорив, то ледь утримав ті істеричні нотки в голосі, що видали б мої справжні почуття.

— Усе як ти казав, Аазе, — недбало прокоментував я. — Армії бувають різні, ге?

Ааз ні на секунду в це не повірив.

— Істерика нічим не допоможе, малий, — зауважив він. — Нам потрібен здоровий глузд.

— Перепрошую, — сказав я, — але хіба не «здоровий глузд» завів нас у халепу?

— Гаразд, гаразд! — скривився Ааз. — Визнаю, що, первісно оцінюючи ситуацію, я припустився кількох помилок.

— Кількох помилок? — недовірливо перепитав я. — Аазе, ця «легка робота», на яку ти мене підбурив, зовсім не схожа на те, що ти описував на початку.

— Знаю, малий, — зітхнув Ааз. — Я дійсно маю вибачитися перед тобою. Схоже, нам і правда доведеться попрацювати.

— Попрацювати?! — скрикнув я, трохи втративши самовладання. — Це ж самогубство.

Ааз сумно похитав головою.

— Ну ось, ти знову реагуєш надто гостро. Це діло не обовʼязково закінчиться самогубством. У нас є вибір, сам знаєш.

— Ага, — відповів я саркастично. — Або нас убʼють загарбники, або — солдати Крутопора. Як же я не згадав про це відразу? На якусь мить навіть почав хвилюватися.

— Наш вибір, — суворо відповів Ааз, — виконати цю недолугу місію або забрати гроші та втекти.

Промінь надії прорізав похмурий морок, що обтяжував мій розум.

— Аазе, — сказав я в непідробному захваті, — ти геній. Пішли, рушаймо звідси.

— Куди рушаймо? — запитав Ааз.

— Назад у корчму, звісно, — відповів я. — Чим швидше, тим краще.

— Такого вибору в нас немає, — посміхнувся мій наставник.

— Але ж ти сказав...

— Я сказав «забрати гроші та втекти», а не просто «втекти», — виправив мене він. — Тож ми нікуди не підемо, доки не знайдемо Ґрімбла.

— Але ж, Аазе...

— Ні, — перебив він сердито. — Ця прогулянка обійшлася нам дорогувато. Ми маємо принаймні окупити витрати, а то й дещо заробити

— Нічого нам вона не вартувала, — сказав я прямо.

— Вона вартувала нам часу в дорозі та часу, який ми вирвали з твого навчання, — заперечив Ааз. — Це теж витрати.

— Але...

— Більше того, — продовжував він, — на кону стоять й інші важливі питання.

— Які, наприклад? — я наполягав.

— Ну... такі, як...

— Ось ви де, панове!

Ми обернулися та побачили Ґрімбла, що поспішно крокував до нас.

— Я сподівався застати вас після інструктажу, — продовжив канцлер, підійшовши до нас. — Ви не проти, якщо я приєднаюся? Знаю, вам не терпиться розпочати свою кампанію, але є певні питання, які нам слід обговорити до того, як ви вирушите.

— Наше жалування, наприклад, — сказав Ааз твердо. Посмішка Ґрімба застигла.

— Ах! Так, звичайно. Але спершу треба розібратися з іншими справами. Сподіваюся, генерал забезпечив вас усією необхідною інформацією для місії.

— Забезпечив ще й як — кожною гидотною деталлю, — підтвердив я.

— Добре, це добре, — засміявся канцлер. Мій сарказм ніяк не вплинув на його ентузіазм. — Я цілком упевнений, що ви зможете впоратися з тим набродом із Півночі. Хочу, аби ви знали, що я особисто обрав вас ще до виступу. Насправді, саме завдяки мені ви отримали запрошення до двору.

— Ми цього не забудемо, — Ааз посміхнувся та загрозливо звузив очі.

І я подумав:

— Скажіть... ем, Лорде Канцлере, — недбало запитав я, — звідки ви взагалі про нас дізналися?

— А навіщо ви питаєте? — відповів Ґрімбл.

— Нічого особливого, — запевнив його я. — Але оскільки все склалося так плідно, я хотів би висловити свою подяку людині, що так високо відгукнулася про мене.

Пояснення було геть непереконливе, але канцлер, схоже, прийняв його.

— Ну... гм, узагалі-то, це була дівка, — зізнався він. — Досить мила, але імʼя пригадати не можу. Можливо, вона пофарбувала волосся після вашої останньої зустрічі. Воно було зеленим, коли ми... е-е... зустрілися. Ви її знаєте?

Звісно, я знав. На світі була лише одна жінка, якій було відомо про мене й Ааза, а тим паче про наше місцезнаходження. І знову ж таки, на світі була лише одна жінка, що підходила під опис розпусної зеленоволосої дівки. Танда!

Я відкрив уже був рот, аби сказати це, але Ааз застережливо штовхнув мене ліктем у ребро.

— Кхм! — розваживливо вимовив я.

— Що ви кажете? — запитав Ґрімбл.

— Я... ем, не можу пригадати так з ходу, — збрехав я. — Але ж ви знаєте, які ми, маги, забудькуваті.

— Звичайно, — усміхнувся канцлер, здається, з полегшенням.

— Що ж, тепер, коли це зʼясовано, — втрутився Ааз, — пригадую, ви казали щось про наше жалування.

Ґрімбл насупився на мить, а потім розплився в добродушній посмішці.

— Тепер я бачу, чому майстер Сків довірив свої комерційні справи вам, Аазе, — визнав він.

— Лестощі — це добре, — зауважив демон, — але на них нічого не купиш. Мова йшла про наше жалування.

— Ви маєте розуміти, наше королівство доволі скромне, — зітхнув Ґрімбл. — Але ми намагаємося винагороджувати тих, хто служить нам, якнайкраще. Для придворного мага були відведені покої, які мають бути достатньо просторими, аби він зміг розміститися там зі своїм учнем. Також вас забезпечать їжею... звісно, за умови, що ви не запізнюватиметеся на її подачу. Крім того, є ймовірність... ні, я б навіть сказав, гарантія того, що щедрості Його Величності вистачить і на безкоштовне місце у стайнях, а також їжу для ваших єдинорогів. Як вам такі умови?

— Поки що доволі скупо, — відверто зауважив Ааз.

— Що значить «скупо»? — огризнувся канцлер, на мить утративши самовладання.

— Усе, що ви поки нам запропонували — це кімната, у якій ми не спатимемо, їжа, яку ми не їстимемо, і місце у стайнях, яким ми не користуватимемося, адже будемо на полі бою, воювати за вас у вашій же війні. У відповідь ви хочете, щоби Сків своїми власними силами врятував королівство. За моїми підрахунками, це доволі скупо!

— Так, тепер я розумію, — погодився Ґрімбл. — Ну, також, звісно, ви отримаєте невелику виплату.

— Наскільки невелику? — тиснув Ааз.

— Достатню, аби покрити ваші витрати, — усміхнувся канцлер. — Скажімо, пʼятдесят золотих на місяць?

— Скажімо, двісті, — Ааз посміхнувся у відповідь.

— Можливо, ми могли б дійти до сімдесяти пʼяти — не більше, — заперечив Ґрімбл.

— Тоді ми знизимо наші вимоги до двохсот двадцяти пʼяти, — запропонував Ааз.

— Що ж, ураховуючи його здібності, ми могли б заплатити... перепрошую, — брязнув канцлер. — Ви сказали «двісті двадцять пʼять»?

— Насправді, — визнав Ааз, — я обмовився.

— Мені так і здалося, — усміхнувся Ґрімбл.

— Я мав на увазі двісті пʼятдесят.

— Послухай сюди... — почав канцлер.

— Дивися, Ґрімбле, — перебив його Ааз, — у тебе було три варіанти. Ти міг подвоїти чисельність армії, найняти мага або втратити королівство. Навіть за триста на місяць Сків — це найкраща пропозиція. Не дивися на те, що ви витратите, — подивися на те, що ви збережете.

Ґрімбл замислився на декілька секунд.

— Гаразд, — сказав він, скривившись. — Двісті пʼятдесят так двісті пʼятдесят.

— Здається, мова йшла про триста, — зауважив я.

Він подивився на мене по-злому, але я не відступав, глянувши на нього у відповідь.

— Триста, — сказав канцлер, процідивши слова крізь зуби.

— Отримані заздалегідь, — додав Ааз.

— Отримані в кінці платіжного періоду, — виправив Ґрімбл.

— Годі тобі, Ґрімбле, — почав Ааз, але канцлер перервав його, піднявши руку.

— Ні! Щодо цього я лишуся непохитним, — наполіг він. — Усі члени королівської свити отримують зарплату одночасно, у кінці платіжного періоду, коли відкривається скарбниця. Якщо порушити це правило та почати робити винятки, то цьому не буде кінця-краю.

— Ти можеш дати нам хоча б частковий аванс? — тиснув Ааз. — Щось, щоби покрити витрати на нашу кампанію?

— Безумовно, ні, — заперечив Ґрімбл. — Якби я виплатив вам гроші за ще не надані послуги, певні люди, зокрема Гʼю Крутопір, запідозрили б, що ви маєте намір забрати гроші та втекти, не вступаючи в бій!

Він виявився неабияким точним в оцінці нашого плану, і я відчув, що відводжу очі, аби не видати провину в них. Ааз, однак, навіть не кліпнув.

— А як щодо хабарів? — запитав він.

Ґрімбл насупився.

— Це ж немислимо, щоби хтось із королівських прислужників прийняв хабаря, а тим більше розраховував на нього як на частину свого доходу. Про будь-яку спробу підкупу слід негайно доповідати Його Величності!

— Не брати хабарі, Ґрімбле, — гаркнув Ааз. — Давати їх. Коли ми підкуплятимемо ворожих солдат, це вираховуватиметься з нашого жалування, чи за таке платитиме королівство?

— Я дуже сумніваюся, що ви зможете відкупитися від армії, що нависла над нами, — скептично зауважив канцлер. — До того ж, ви маєте розібратися з усім за допомогою маґії. Ми вам за це платимо.

— Навіть маґія стає сильнішою, коли за нею стоять потрібні знання, — різко відповів Ааз. — Годі тобі, Ґрімбле, ти ж знаєшся на придворних інтригах. Якесь маленьке, завчасне повідомлення може зіграти велетенську роль у будь-якій битві.

— Це правда, — визнав канцлер. — Що ж, тоді, гадаю, ми можемо виділити кошти на хабарі, за умови, що вони не виходитимуть за рамки розумного.

— А розумне — це скільки?

— Скажімо, пʼять золотих.

— Двадцять пʼять нам би...

— Пʼять! — сказав Ґрімбл твердо.

Ааз якусь мить вивчав свого опонента, а тоді зітхнув.

— Пʼять, — сказав він, простягнувши долоню.

Канцлер неохоче покопався в гаманці та витяг звідти пʼять золотих. Навіть перерахував суму двічі, перш ніж передати монети Аазу.

— Ви, звісно, розумієте, — попередив він, — що після вашої перемоги я попрошу надати звіт про витрати.

— Звісно, — посміхнувся Ааз, граючись монетами.

— Ви, схоже, дуже впевнені в нашій перемозі, Лорде Канцлере, — зауважив я.

Ґрімбл глянув на мене повільно, піднявши брову.

— Звісно, я впевнений, Лорде Магу, — сказав він нарешті. — Впевнений настільки, що поставив на ваш успіх свої королівство та, що важливіше, репутацію. Зверніть увагу, репутація мені цінніша за благо корони. І це не випадково. Королівства з'являються і занепадають, але канцлер завжди знайде, куди податися. Звісно, за умови, що це не його поради призвели до краху корони. Якщо ви зазнаєте поразки, якщо не врятуєте Неймовіріум, моя карʼєра завершиться. А в такому випадку, панове, ваша карʼєра кінчиться разом із моєю.

— Звучало як погроза, Ґрімбле, — сухо зауважив Ааз.

— Хіба? — з удаваною невинністю відповів канцлер. — Мені того не хотілося. Я не погрожую — лише констатую факт. Мої контакти з канцлерами всіх навколишніх королівств дуже тісні, кілька з них — мої родичі. Усі вони знають, яку позицію я зайняв, пропонуючи мага замість армії. Якщо мої судження помилкові, якщо ви не впораєтеся зі своїм завданням, вони це помітять. Після такого будь-якого мага — і зокрема вас, Сківе, — буде оголошено шахраєм і шарлатаном, спробуйте тільки десь найнятися. Правду кажучи, позаяк канцлери часто контролюють суди, я не здивуюся, якщо вони знайдуть привід (або сфабрикують такий), що дозволить стратити вас, — на знак милості до мене. Способи умертвіння різняться від королівства до королівства, але кінцевий результат завжди однаковий. Я впевнений, що ви матимете це на увазі, плануючи свою кампанію.

Договоривши, він розвернувся на пʼятах і пішов геть, лишивши нас у мовчанні.

— Тож, Аазе, — сказав я нарешті. — У тебе є якісь слушні поради щодо нашої ситуації?

— Звісно, — відповів він.

— Які? — запитав я.

— Тепер, як нам повністю пояснили ситуацію, — сказав Ааз урочисто, — *тепер* можеш панікувати.

# Розділ IX

> «Зараз на кону стоїть дещо більше, аніж наші життя». — Вільям Тревіс (промова перед Битвою за Аламо)[^8]

[^8]: Вільям Тревіс — підполковник і командувач техаських військ під час битви за Аламо (найвідомішої битви Війни за незалежність Техасу). За легендою, на останній день облоги Тревіс зібрав своїх солдатів і пояснив, що атака мексиканської армії буде скоро, і перемога буде за ворогом. Тоді він провів лінію на піску і запропонував усім, хто готовий померти за Техас, переступити цю лінію та стати поруч із ним. Єдиним, хто не переступив лінію, виявився Луіс «Мойсей» Роуз, що увійшов в історію як «Боягуз із Аламо».

На третю ніч, покинувши столицю Неймовіріума, ми з Аазом розбили табір на невеликому пагорбі з видом на головну дорогу королівства, що обʼєднує його північ і південь.

Насправді, слово «обʼєднує» тут підходить не дуже. За три дні нашої подорожі ми були єдиними, хто йшов цією розбитою дорогою на північ. Відсутність руху в нашому напрямку ще підкреслювалася величезною кількістю народу, що прямував у зворотню сторону.

Ми постійно зустрічали сімʼї чи інші невеликі групки мандрівників, що впевнено прямували до столиці в тому неквапливому, але впевненому темпі, який є характерним для людей, що звикли подорожувати лише на своїх двох ногах. Вони не виглядали якимись наляканими чи охопленими панікою, але дві спільні риси вказували на те, що ці люди були не просто випадковими мандрівниками.

По-перше, кількість особистих речей, які вони несли, значно перевищувала потреби звичайної подорожі. Незалежно від того, тягли вони їх на спинах, чи складали на візки, які штовхали руками, було очевидно — всі ті мандрівники, що прямували на південь, брали з собою стільки мирського майна, скільки тільки могли.

По-друге, ніхто не звертав на нас жодної уваги, хіба що побіжно зиркали.

Це кидалося в очі навіть більше, аніж перше моє спостереження.

Наразі наша компанія складалася з трьох членів: я, Ааз і Глип.

Яскора ми лишили в палаці, на превелику шкоду Ааза. Він волів би лишити Глипа, а з нами повести Яскора, але наказ щодо цього був твердий. Дракон не може лишатися в палаці, якщо тільки один чи двоє з нас не залишаться з ним. Отож помандрували ми втрьох: юнак, дракон і буркотливий демон — не те щоби звичне видовище в цих (чи будь-яких інших) краях. Народ, що прямував на південь, ледь звертав на нас увагу, хіба що розходилися трохи, аби ми могли пройти повз.

За словами Ааза, те, від чого ці люди тікали, вселяло в них такий страх, що вони майже нічого й нікого не помічали на своєму шляху. Він припускав, що спонукнути їх усіх до втечі могла лише та сама армія, проти якої ми йшли.

Аби довести його думку, ми спробували опитати декількох подорожніх, коли зустрічали їх. Але вже на другий день відмовилися від цієї ідеї, адже всі відповіді, що ми отримували, були надмірно схожі.

Наприклад:

> **Ааз**
>
> Стій, незнайомцю! Куди ти прямуєш?
>
> **Відповідь**
>
> У столицю!
>
> **Ааз**
>
> Навіщо?
>
> **Відповідь**
>
> Аби бути якомога ближче до короля, коли він боронитиметься від північних загарбників. Як не нас, і не наші землі, то себе він точно рятуватиме.
>
> **Ааз**
>
> О, громадянине, не треба більше тікати. Ви недооцінили турботу вашого правителя. Прямо перед вами стоїть новий придворний маг, якого Його Величність найняв спеціально для захисту Неймовіріума від армії загарбників. Що ви скажете на це?
>
> **Відповідь**
>
> Один маг?
>
>**Ааз**
>
> І моя йому активна допомога, звісно.
>
> **Відповідь**
>
> Скажу, що ви божевільні.
>
> **Ааз**
>
> Послухай...
>
> **Відповідь**
>
> *Ні, це ти* послухай, ким би ти там не був. Я ні в якому разі не принижую цього чи будь-якого іншого мага, але виступати проти такої армії — просто дурість. Маґія, можливо, і корисна проти звичних проблем, але таку армію не зупинить один маг... та й двадцять не зупинять, якщо вже на те пішло.
>
> **Ааз**
>
> Ми цілком упевнені...
>
> **Відповідь**
>
> Гаразд, тоді йдіть на північ. А я — до столиці!

І хоча подібні діалоги врешті-решт вгамували наші спроби заспокоїти населення королівства, суперечку між нами двома вони тільки посилили. Коли ми готувалися до сну на третю ніч, питання стояло те саме:

— Що сталося з твоїм планом взяти гроші та втекти? — пробурчав я.

— Оце так виграш, — саркастично відрізав Ааз. — Цілих пʼять золотих.

— Ти казав, що нам треба заробити, — наполягав я. — Ось наш заробіток! Згоден, невеликий... але відповідний тим зусиллям, які ми доклали. Ще й ураховуючи, що ми нічого не витратили...

— А єдиноріг? — відказав Ааз. — Поки наш єдиноріг у них — ми в мінусі.

— Аазе, — нагадав йому я. — Яскір нам нічого не коштував, памʼятаєш? Він був подарунком від Квіґлі.

— Коштуватиме його заміна, — наголошував Ааз. — Це означає, що ми втратимо гроші, якщо не повернемо його. Я вже казав тобі, що хочу заробити... про збитки не може бути й мови.

— Глип?

Аазові запальні слова розбудили мого дракона, що здійняв свою голову в сонному нерозумінні.

— Спи, Глипе, спи, — сказав я заспокійливо. — Усе буде добре.

Утішений, він перевернувся на спину та відкинув голову назад. Хоч як смішно виглядав дракон, лежачи так з чотирма лапами догори, він нагадав мені про дещо.

Я замислився на мить, і тоді вирішив змінити тактику.

— Аазе, — сказав я задумливо, — яка справжня причина твого бажання пройти через усе це?

— Ти взагалі не слухав, малий? Я сказав...

— Знаю, знаю, — перебив я. — Ти сказав, заради прибутку. Не сходиться тільки те, що ти намагався лишити в палаці Глипа — який, на відміну від Яскора, коштував нам грошей! Ти би так себе не вів, якби просто-напросто максимізував прибуток з найменшими можливими зусиллями.

— ...Ну, сам же знаєш, як я ставлюся до цього дурнуватого дракона... — почав Ааз.

— ...А ти знаєш, як *я* ставлюся до нього. Тож мав би розуміти, що я ніколи не покину його, навіть аби врятувати власну шкуру, — ні за які гроші світу. Чомусь ти хочеш, аби я довів цю справу до кінця... і причина тому зовсім не гроші. У чому ж тоді справа?

Тоді Ааз поринув у задумливе мовчання.

— Ти все краще вловлюєш суть речей, малий, — сказав він нарешті. Зазвичай я би радо прийняв комплімент, однак цього разу розцінив його як спробу відволікти мене від теми.

— Чому, Аазе?.. — запитав я серйозно.

— Є декілька причин, малий, — сказав він із невластивою йому урочистістю. — Головна з них — ти поки що не майстер маґії.

— Перепрошую, — різко прокоментував я, — але це не має жодного сенсу. Якщо в мене не вистачає здібностей, то чому ти так прагнеш запхати мене в цю авантюру?

— Вислухай мене, малий, — сказав Ааз, зупинивши мене жестом руки. — Я припустився помилки, і ця помилка закинула нас у ситуацію, яка потребує майстерного мага. Більше того, окрім здібностей майстра маґії, ситуація потребує сумління майстра маґії. Ти мене розумієш?

— Ні, — визнав я.

— І не дивно, — зітхнув Ааз. — Ось чому я намагався хитрістю затягнути тебе в цю справу, ось чому не пояснював суть. До сих пір усі тренування були зосереджені на фізичних здібностях, але не розвивали твоє професійне сумління.

— Ти вчив мене завжди думати про заробіток, — заперечив я, захищаючись.

— Я не про це, малий. Слухай, забудь на хвилину про заробіток.

— Ти добре почуваєшся, Аазе? — запитав я з непідробним занепокоєнням. — Сам на себе схожий... кажеш таке.

— Та відчепися від мене, малий! — гаркнув демон. — Я намагаюся пояснити тобі дещо важливе!

Я занурився в боязке мовчання, та все ж заспокоївся. Ааз вів себе як Ааз.

— Коли ти ще був учнем Ґаркіна, — почав Ааз, — і навіть коли тільки зустрів мене, ти не хотів ставати магом. Ти хотів бути злодієм. Аби зосередити твою енергію на уроках, мені доводилося наголошувати на тому, яку користь тобі принесе вивчення маґії.

Тоді Ааз узяв паузу. Я мовчав. Не знав що сказати. Він мав рацію, як у своїх спостереженнях, так і в їхній інтерпретації.

— Що ж, — зітхнув він. — У маґії є й інша сторона. Це відповідальність... відповідальність перед товаришами чаклунами та, що важливіше, перед самою маґією. Навіть якщо ми маємо суперників (і, ймовірно, у разі нашої перемоги, їхня кількість тільки збільшиться), і навіть якщо ми змагаємося з ними, якщо відбираємо в них роботу, — ми однаково повʼязані спільною справою. Кожен маг має обовʼязок поширювати маґію та дбати про те, щоби її використовували шанобливо й доброчесно. Що сильніший маг, тим сильніше його обовʼязок.

— А яке це має відношення до нашої нинішньої ситуації? — запитав я.

— Саме це і стоїть тут на кону, малий, — обережно відповів Ааз. — Ти чув це від Крутопора та Ґрімбла. І що важливіше, чув це від місцевих, із якими ми говорили. Родеріх ставить усе своє королівство на здатність магів робити своє діло. Ніхто, крім мага, не може сказати, наскільки реальним чи нереальним є це завдання. Якщо ми зазнаємо невдачі, усі миряни побачать, що невдачі зазнала маґія, — вони ніколи більше не довірятимуть їй. Ось чому ми не можемо відмовитися від цього завдання... Ми маємо зробити все, що в наших силах.

Я задумався ненадовго.

— Але що ми можемо вдіяти проти цілої армії? — запитав я нарешті.

— Чесно кажучи, — зітхнув Ааз, — я геть не знаю. Сподіваюся, нам спаде на думку якась ідея, коли побачимо, з чим саме зіткнулися.

Після цих слів ми ще довго сиділи мовчки, кожен занурений у власні роздуми про цю місію та про те, що стоїть на кону.

# Розділ X

> «Чисельна перевага нічого не значить, якщо інформація про сили супротивника була належним чином вивідана та вивчена» — Сидячий Бик[^9]

[^9]: Сидячий Бик — знаменитий індіанський вождь і тактик. Відомий своєю роллю в обʼєднанні племен Сіу, що забезпечило перемогу в битві при Літтл-Біггорн. Стратегічна прозорливість Сидячого Бика мала вирішальне значення в подоланні значно більшого кавалерійського полку армії США.

Мої останні залишки надії розвіялися, коли ми нарешті побачили військо. Відомості про його величезні розміри не були ніяким перебільшенням; геть навпаки — вони не передавали всієї повноти могутності, що випромінювало військо.

Задля нашої розвідувальної місії ми перетнули північний кордон Неймовіріума та ще декілька днів просувалися вглиб його сусіда. Назва цього королівства не мала жодного значення. Якщо воно ще не вважалося частиною нової Імперії, то зовсім скоро буде, щойно про його захоплення дізнаються інші.

До кінця зрозуміло не було, чи ми просто пропустили останню битву, чи королівство здалося саме. Хай там як, жодних військ, що захищалися, видно не було — лише широкі табори армії Імперії, розкидані ламаною лінією, що зникала за обрієм в обох напрямках.

На щастя, армія тоді не рухалася, що значно полегшило нашу розвідку. Уздовж усієї лінії фронту з певними проміжками були розставлені вартові, але оскільки вони не відходили далеко від таборів, ми просто перетнули лінію фронту, не наближаючись до них надто близько, і таким чином уникнули виявлення.

Періодично ми підкрадалися ближче до якогось табору чи залазили на дерево, аби краще роздивитися. Ааз був дуже поглинутий власними думками, поки ми спостерігали за військом, і коли рухалися далі. На будь-яке запитання він хіба що мугикав чи видавав якісь односкладові слова, тож я зайнявся власним спостереженням.

Солдати були вдягнені приблизно однаково. Стандартне спорядження, схоже, включало шкіряні шолом і нагрудник, вироблену з грубого сукна туніку до колін, сандалії, меч, два списи та великий прямокутний щит. Очевидно, ніхто не планував кудись рушати, адже в розбитих таборах солдати в основному гострили зброю, лагодили обладунки, їли та просто валялися. Час від часу зʼявлявся закутий у метал вояка, імовірно, офіцер, і кричав на інших, після чого вони мляво шикувалися в шеренги та муштрувалися. Вправи зазвичай припинялися, щойно офіцер відходив.

Зрідка зустрічалися облогові знаряддя, призначені для метання великих каменюк або списів на далекі відстані, але ми ні разу не бачили їх у дії. Серед усіх елементів обладнання хоча б якось використовувалися тільки сигнальні вежі. У кожному таборі стояла одна така хитка конструкція зі звʼязаних між собою жердин, що витягалася десь на двадцять футів у небо. На самому верху кожної вежі стояла невелика квадратна платформа, куди кілька разів на день піднімався один із солдатів та за допомогою вимпелів і корогов подавав сигнал. Окрім того вежі виконували роль сушарок для одягу, тож періодично були завішані солдатськими туніками.

Загалом, усе це виглядало як неймовірно нудне життя. Чесно кажучи, за моїми відчуттями, єдине, що могло бути нуднішим за службу солдата Імперії, — це цілими днями спостерігати за службою солдатів Імперії!

Я сказав про це Аазу, коли ми, лежачи животами на травʼянистому пагорбі, оглядали черговий табір.

— Ти правий, малий. — відсторонено погодився він. — Бути солдатом — це досить нудна робота.

— А бути нами? — допитувався я, прагнучи завʼязати розмову. — У нас тут теж не те щоби пригода, знаєш!

— Хочеш пригоди? — запитав він, уперше за декілька днів зосередившись на мені. — Без проблем. Чому б тобі просто не сходити туди та не запитати в офіцера дня про те, як функціонує їхня армія? Бʼюся об заклад, це тебе збадьорить.

— Мені не настільки нудно! — поспішно додав я.

— Тоді, може, просто помовчиш та дозволиш мені розібратися з усім по-своєму? — Ааз посміхнувся та повернувся до споглядання.

— Розібратися по-своєму? — повторив я. — А чого конкретно ми намагаємося тут досягти?

Ааз зітхнув.

— Ми вивчаємо ворога, — терпляче пояснив він. — У нас багато супротивників у цій місії, тож не будемо поспішати, поки не отримаємо необхідну інформацію

— Скільки ще інформації нам треба? — буркнув я. — Цей табір нічим не відрізняється від попередніх пʼяти, за якими ми дивилися.

— Тобі так здається, бо ти не знаєш, на що дивитися, — посміхнувся Ааз. — Розкажи, що ти вже дізнався про ворога?

Я не був готовий до цього запитання, але з азартом прийняв виклик.

— Ем-м... їх багато... вони добре озброєні... і... ем-м... у них є катапульти...

— Оце все? — хихикнув Ааз. — Прекрасно! Ви з Крутопором — чудова команда тактиків.

— Гаразд, тоді навчи мене! — відповів я стрілою. — Про що дізнався ти?

— Можна витратити роки, вивчаючи військову теорію, але так нічого й не дізнатися, — суворо відповів мій наставник. — Я спробую дати тобі найважливіше стисло та коротко. Аби оцінити силу супротивника (те, чим ми зараз займаємося), запамʼятай два слова: «запис» і «короб».

— «Запис» і «короб», — повторив я слухняно.

— Багато хто користується системою «Розпач», але мені більше подобається «Запис у короб», — додав Ааз.

— Приголомшливо, — вишкірився я. — Тепер розкажи мені, що це означає.

— Перші літери цих слів допомагають запамʼятати чіткий перелік даних, які тобі необхідно знати, — пояснив Ааз. — «Розпач[^10]» означає Розмір, Обладнання, Знаходження, Підрозділ, Активність і Час. Це нормальна схема, але вона не враховує субʼєктивні судження розвідника. Тому мені більше подобається «запис у короб» — слідкуй за приголосними: Зброя, Пересування, Сила, Комунікація, Розміщення та Будова.

[^10]: Сучасні американські воєнні використовують акронім *Salute*, що значить size (розмір), activity (діяльність), location (місцезнаходження), unit (підрозділ), time (час) і equipment (обладнання).

— Ах, — відповів я, сподіваючись, що Ааз не вигадав собі, ніби мені під силу все це запамʼятати.

— Тепер, використовуючи ці параметри, — продовжив Ааз, — підсумуймо те, що ми бачили. Розмір: їх багато... настільки багато, що рахувати немає сенсу. Пересування: наразі вони не рухаються.

— Це я й сам помітив, — саркастично зауважив я.

— Тепер важливіше, — продовжив Ааз, ігноруючи мене, — зброя й обладнання. Аналізуючи їх, ураховуй і те, що є, і те, чого немає.

— Це як? — запитав я.

— Вони мають багато піхотинців, трохи артилерії (катапульти), лучників, але нічого, що навіть віддалено нагадувало би кавалерію. Тобто пересуватимуться воїни повільно, особливо в бою. Про швидкі флангові ходи турбуватися не варто — наші ноги боротимуться з їхніми.

— Але, Аазе... — почав я.

— Тепер, що стосується розміщення та будови, — продовжував він незворушно. — Вони розкидані дуже широко — напевно таким чином легше добувати їжу. З іншого боку, це свідчить про деяку впевненість — вони не вважають за потрібне зосереджувати свої сили. Думаю, з точки зору ієрархічної будови, ми маємо справу з ро???тами або батальйонами, які очолюють по два-три офіцери; усі вони підпорядковані старшому командиру або генералу.

— Аазе, — спробував я ще раз.

— Комунікація, здається, — це їхнє найвразливіше місце, — наполегливо продовжував Ааз. — Якщо військо такого розміру не здатне добре координувати свої рухи, воно у великій біді. Для передачі повідомлень вони використовують сигнальні вежі та гінців, а значить ми можемо скаламутити їхній звʼязок.

— І це значить?.. — перебив я його нарешті.

— Га? Ах, це я коротко виклав характеристику того, з чим ми зіткнулися, — невинно відповів Ааз.

— Знаю, знаю, — зітхнув я. — Але ж ти вже кілька днів розповідаєш, що розробиш план, як тільки ми побачимо, з чим ми зіткнулися. Тож ось, ти все побачив. Який у нас план? Як ми зможемо їх перемогти?

— Ніяк, малий, — сумно визнав Ааз. — Якби я знав, то сказав би тобі, але я не знаю, і тому продовжую спостереження.

— Можливо, в нас немає шансів, — припустив я обережно.

Ааз зітхнув.

— Я починаю думати, що ти маєш рацію. Якщо так, то нам доведеться зробити те, чого мені дуже не хочеться.

— Здатися? — здивувався я щиро. — Після тієї твоєї великої промови про відповідальність і...

— Гей, — перебив Ааз. — Я про «здатися» не сказав ні слова. Те, що ми *насправді* зробимо...

— Глип!

Цей впізнаваний звук долинув до нас іззаду, де під зарослим чагарниками пагорбом ми лишили мого улюбленця.

— Малий, — скривився Ааз, — може втихомириш цього дурнуватого дракона? Нам тільки не вистачало, щоби він прикликав солдат на наші голови.

— Зараз, Аазе! — погодився я, вже повзучи назад так швидко, як тільки міг.

Опинившись на верхівці пагорба, я підвівся навпочіпки та в такому положенні поповз схилом униз. Плазування не є ані швидким, ані зручним способом пересування.

Згідно з нашою тепер уже звичною процедурою, Глип був привʼязаний до дерева... великого дерева, адже декілька маленьких до того він успішно викорчував. Звісно, дракон від цієї ідеї в захваті не був, але інакше бути не могло, ураховуючи делікатний характер нашої поточної справи.

— Глип!

Я побачив, як він нетерпляче тягне мотузку шиєю. На диво, цього разу дракон не намагався дістатися до мене. Трошки далі від його дерева ріс великий кущ, і він, натомість, щосили прагнув дістатися до нього... або до когось, хто там ховався!

Холодний піт раптом виступив на моєму чолі. Мені спало на думку, що Глипа міг виявити один із розвідників ворожої армії. Це, звісно, погано, але ще більше лякала ймовірність того, що цей розвідник досі неподалік.

Я поспішно відійшов убік, сховавшись під тінню дерева, і оглянув кущ. Розвідника там не було. Більше того, у тому кущі взагалі нічого не рухалося. Можна було прокрастися назад і покликати Ааза, але якщо я помилився, то він геть не зрадіє фальшивій тривозі. Я міг би відпустити Глипа та дозволити йому розшукати зловмисника, але тоді мене розкрили б.

Поки я обмірковував свої подальші дії, хтось підкрався до мене ззаду та прикрив мої очі долонями.

Біля мого вуха пролунав мʼякий голос:

— Сюрприз!

# Розділ XI

> «Чи слід забуть знайомих старих[^11]?..» — Граф Монте-Крісто

[^11]: «Should auld acquaintance be forgot» — перший рядок відомої шотландської народної пісні.

Я підскочив!

Тут я маю прояснити. Коли я кажу «я підскочив», то маю на увазі, що підскочив по-справжньому. Понад рік тому Ааз навчив мене літати, хоч насправді це паріння, спричинене зворотною левітацією.

Та як би там воно не називалося, я це зробив — здійнявся на висоту близько десяти футів і лишився там. Мені не було відомо, що підкралося до мене ззаду, але я й не хотів знати. Мені потрібна допомога! Мені потрібен Ааз!

Я глибоко вдихнув, аби заявити про це своє бажання.

— Трохи на нервах, ге, красунчику?

Ці слова пересилили мою паніку.

Урвавши крик до того, як він пролунав, я глянув униз на свого нападника. Мені відкрився вид на розкішне золотисто-оливкове обличчя, прикрашене обрамленими світло-зеленим волоссям очі, тонкі, як у кішки. Крім того, мій погляд зачепився за її розкішне, глибоке декольте.

— Танда! — вигукнув я від захвату, змушуючи свої очі повернутися до її обличчя.

— Ти не проти спуститися? — гукнула вона. — Я не можу піднятися.

Мені захотілося рвучко злетіти до неї вниз, але я вирішив того не робити. Мої навички польоту були далеко не майстерні, і ефектність такого руху була би повністю втрачена, якби я врізався в неї.

Натомість я обережно спустився на землю за кілька кроків від неї.

— Йой, Тандо... радпк!

Ось це останнє вийшло з мене під натиском її обіймів, таких сильних, що могли й зламати мені щось.

— Йой, рада тебе бачити, красунчику! — радісно прошепотіла вона. — Як ся маєш?

— У мене все *було* нормально, — відповів я, трохи вивільнившись. — Що ти тут робиш?

Востаннє, коли я її бачив її, Танда була в складі тієї нещасної компанії, яку ми з Аазом проводили в невідомі виміри. З усього натовпу вона виявилася єдиною, з ким мені було шкода розлучатися.

— Чекаю на тебе, нетямушко, — дражнилася вона, обіймаючи мій пояс своєю ніжною рукою. — Де Ааз?

— Він... — я вказав пальцем на пагорб, і тоді мені в голову прийшла думка. — Скажи... А як ти дізналася, що Ааз зі мною?

— Ах! Не сердься, — вигукнула вона, грайливо стиснувши мені руку. — Усе ж логічно. Навіть Ааз не відпустив би тебе битися з цією армією наодинці.

— Але як ти...

— Глип!

Мій дракон виявив, що його здобич більше не ховається за кущами. Тепер він смикав мотузку, аби дотягнутися до нас. Дерево, до якого він був привʼязаний, загрозливо погойдувалося.

— Глипе! — Танда гукнула йому захоплено. — Як справки, друзяко?

Дракон аж затремтів, зрадівши, що його впізнали, і дерево прогнулося ще нижче. Я й сам трохи тремтів. Танда має цей вплив на самців.

Нехтуючи власною безпекою, вона кинулася вперед і стала на коліна перед драконом, смикаючи його за вуса та ласкаво чухаючи ніс.

Глипу це сподобалося. І мені теж. У минулий раз Танда була в цих самих мʼяких чобіточках, але сьогодні вона вдягнула зелену туніку, що облягала її розкішні вигини та зовсім не прикривала прекрасних ніг. Більше того, коли вона отак ставала на коліна, поді???л туніки задирався аж до...

— Що вже сталося з цим драконом? — вигукнув Ааз, прориваючись крізь кущі позаду мене.

Цього разу я не підскочив... сильно.

— Йой, Аазе, — почав я. — Тут...

Я міг навіть не намагатися пояснити.

Танда розвернулася та промчала повз мене.

\[ІЛЮСТРАЦІЯ\]

— Ааз! — вигукнула вона, кинувшись у його обійми.

Як не дивно, мій наставник виявився таким же вайлуватим, як і я. Сплетіння їхніх рук на мить завмерло в напівнахиленому положенні, та потім вони полетіли вниз і з гуркотом брякнулися на землю — Ааз був знизу, тож прийняв майже весь удар на себе.

— Усе ще любиш спонтанності, ге? — Танда нахилилася ближче до нього.

— Фух... ой... хе... — так чемно почав Ааз.

Танда скочила на ноги та стала поправляти туніку на собі.

— Принаймні не треба питати, чи радий ти мене бачити, — зауважила вона.

— Тандо! — важко промовив Ааз.

— Розкажеш? — звернулася Танда до мене.

— Вона чекала на нас, Аазе, — радісно повідомив я.

— Точно! — насупився Ааз. — Ґрімбл розказав нам, що це ти відрекомендувала нас для цієї роботи.

Танда здригнулася.

— Я поясню, — сказала вона вибачливо.

— Не можу дочекатися, — наголосив Ааз.

— Мені теж цікаво, — додав я.

— Ну... це не коротка розповідь, хлопці, — задумливо сказала вона. — У вас є що-небудь випити?

Це було, мабуть, найслушніше запитання за сьогодні. Ми відкрили вино та за мить уже сиділи в тісному колі, утамовуючи спрагу. На превелику огиду Ааза, я наполіг на тому, щоби ми всілися поруч із Глипом, аби не лишати його поодаль. Це також, звичайно, означало, що його ароматний подих присмачував собою нашу дискусію, але ж, я вже казав, це був єдиний спосіб утихомирити його, поки ми розмовляли.

— Що сталося, коли вас телепортувало? — допитувався я. — Де зараз Іштван, Борсухмиз і Торгушевський? Що сталося з Квіґлі? Ви розкчаклували Дражнюка, чи він так і лишився статуєю?

— Це потім, малий, — втрутився Ааз. — Спочатку важливе. Ти збиралася пояснити нам щодо ситуації з Ґрімблом.

— З Ґрімблом... — промовила Танда, зморщивши носа. — Ви коли-небудь помічали, що чим «шахрайськіша» людина, тим більше в ній прорізаються її владні нахили? Він — головна причина, чому я не дочекалася на вас у Неймовіріумі.

— Розказуй з початку, — проказав Ааз.

— З початку... — Танда задумливо стиснула губи. — Ну, я підчепила його в барі для знайомств... він одружений, але я дізналася про це пізніше.

— А що таке бар? — перебив я.

— Помовч, малий, — гаркнув Ааз.

— Ну, насправді це був не бар, — виправилася Танда. — Скоріше шинок. Слід було здогадатися, що він одружений. Я про те, що люди в такому віці лисіють, тільки якщо вдома на них чекає дружина.

— Давай без філософії, — просичав Ааз. — Просто розкажи нам, як було, ге?

Танда глянула на нього, піднявши брови.

— Знаєш, Аазе, — дорікнула вона, — для такого затятого оповідача, ти якийсь страшенно нетерплячий, коли справа доходить до того, щоби вислухати когось.

— Ага, вона має рацію, — зауважив я.

— Достатньо! — зарепетував Ааз. — Розказуй!

— Ну, Ґрімбл багато чого розповідав мені — намагався вразити тим, наскільки в нього важлива робота. Тоді він розповів, що розшукує придворного мага. Сказав, що вмовив на те короля, але потім не міг нікого знайти, тож виглядав як дурень.

— І коли він заговорив про дурнів, — додав я, — ти, звісно, відразу згадала про нас.

— Не кажи так, — засмутилася Танда. — Мені здалося, що це гарний привід допомогти друзям. Я ж знала, що ви двоє вештаєтеся десь у цій глушині... і всі знають, яка це легка робота, — бути придворним магом.

— Що я тобі казав, малий? — зазначив Ааз.

— Ми, мабуть, говоримо про якісь різні роботи, — відповів я.

— Гей, — перебила Танда, поклавши свою мʼяку долоню мені на руку. — Коли я відрекомендувала вас, я не знала про загарбників. Чесно!

Мій гнів розтанув від її дотику. У той момент вона могла сказати, що продала комусь у колекцію мою голову, і я би не злився.

— Ну... — вийшло з мене, але вона перебила, і мене це влаштовувало.

— Щойно дізналася про всю цю війну, я зрозуміла, що поставила вас у скрутне становище, — сказала вона мʼяко та щиро. — Я вже казала, що зачекала б у Неймовіріумі, але побоялася, що ви впізнаєте мене раніше, аніж я вас, зважаючи на ваші маскування. Якби ви привіталися зі мною так, як завжди, це могло би дуже зіпсувати справу. Ґрімбл — ревнивий коротун, і якби він подумав, що ми з вами більше, аніж просто знайомі, то притримав би будь-яку підтримку зі свого боку.

— Велика справа, — буркнув Ааз. — Цілих пʼять золотих.

— Аж стільки? — Танда звучала щиро здивованою. — Яку руку ви йому зламали?

— Ааз завжди добивається найкращих умов, — гордо виголосив я. — Принаймні, у фінансовому плані.

— Що ж, — підсумувала Танда, — у всякому разі на гроші ваші я не претендую. Коли дізналася в яку халепу ви через мене встряли, то вирішила, що допоможу безкоштовно. Я вас сюди втягнула — я вам і зараджу.

— Чудово! — вигукнув я.

— Чудово — не те слово! — погодився Ааз.

Щось у його голосі дратувало мене.

— Я зрадів її допомозі, а не тому, що вона робитиме це безкоштовно.

— І я зрадів тому самому, учню, — блиснув Ааз. — Тільки на відміну від деяких, я знаю, чому радію!

— Хлопці, хлопці, — сказала Танда, розсовуючи нас руками. — Ми всі на одному боці, памʼятаєте?

— Глип! — сказав дракон у Тандину підтримку.

Як я вже згадував, подих у Глипа настільки міцний, що без проблем здатен зупинити будь-яку розмову, тож минуло кілька хвилин, перш ніж повітря достатньо очистилося, і ми продовжили.

— Перед тим, як нас так грубо перервали, — нарешті зітхнула Танда, — ти щось говорив, Аазе. Маєш якийсь план?

— Тепер маю, — посміхнувся Ааз, торкнувшись її підборіддя. — І повір, без тебе було б дуже важко.

Це прозвучало трохи моторошно. Танда насамперед наймана вбивця (принаймні якщо говорити про ті її покликання, які було прийнято згадувати у ввічливому товаристві).

— Облиш, Аазе, — дорікнув я. — Танда — профі, але ж вона не зможе впоратися з цілою армією.

— Не будь надто впевненим, красунчику, — відповіла вона, підморгнувши.

Я почервонів, але продовжив свою думку.

— Усе одно я вважаю, що це завелика задача для одного... та навіть для трьох, якщо вже на те пішло, — наполягав я.

— Ти маєш рацію, малий, — урочисто промовив Ааз.

— Ми не можемо просто... зажди, що ти сказав, Аазе?

— Сказав, ти маєш рацію, — повторив мій учитель.

— Я так і почув, — сказав я здивовано. Хотів упевнитися...

— Ти чув би таке частіше, якби частіше мав рацію, — зауважив демон.

— Годі тобі, Аазе, — перебила Танда. — Який план?

— Малий правильно сказав, — з гордістю промовив Ааз. — Нам потрібно більше допомоги. Нам потрібна власна армія.

— Але ж Аазе... — нагадав я йому. — Крутопір сказав...

— А хто говорив про Крутопора? — безневинно відповів Ааз. — Ми маємо виграти цю війну за допомогою маґії, ге? Що ж, чудово. З Тандою в команді, у нас є пара додаткових здібностей. Памʼятаєш?

Я памʼятав. Памʼятав, як Ааз казав, що геть не хвилюється, коли Танда телепортувалася з Іштваном, адже вона вміє стрибати між вимірами, коли треба.

Почало світати.

— Ти маєш на увазі...

— Саме так, малий, — посміхнувся Ааз. — Ми повертаємося на Диву. Зберемо там собі військову силу — невеличку, але нашу!

# Розділ XII

> «Ця гра геть не для старих! Кличте юнь!» — Вілл Гаррісон Гейз[^12]

[^12]: Вілл Гейз — перший президент американської Асоціації кінокомпаній. Саме він був ініціатором створення Кіновиробничого кодексу (також відомого як «Кодекс Гейза»), якому слідували всі великі студії Голлівуду з 1930-ий по 1968-ий роки. Цей суворий звід правил забороняв зображення злочинів, будь-якої сексуальності та моральної неоднозначності.

Я не знаю, як Танда перенесла нас з мого рідного Бофта на Диву. Якби знав, то вона б нам не знадобилася. У якийсь момент дівчина заспівала, заворушила плечима (захоплюючий процес сам по собі), і ось — ми на місці.

«Місце» в даному випадку — це Базар на Диві. Однак одних цих слів недостатньо, аби описати те довкілля, що оточило нас.

Колись давно вимір Дива зазнав економічного колапсу. Аби вижити, диволи (яких я раніше називав дияволами) використали свою здатність подорожувати вимірами та стали купцями. У процесі природного відбору найуспішніші диволи перетворилися не на найкращих бійців, а на найкращих торговців. Зараз, незліченні покоління потому, диволів визнавали найкращими купцями в усіх вимірах. Також їх вважали найпроникливішими, найхолоднокровнішими та найжадібнішими шахраями, яких коли-небудь знав світ.

А Базар на Диві — це демонстрація всього вище названого: цілоденний, цілонічний, цілорічний ярмарок, де диволи зустрічалися для торгівлі усім тим барахлом, що вони навезли з різних вимірів. І хоча цей ярмарок був заснований і підтримувався диволами, мандрівники з багатьох інших вимірів також скуповувалися поміж нескінченних рядів вітрин і кіосків. Загальне правило було таке: якщо щось десь і є, то воно є на дивольському Базарі.

Я вже був тут одного разу з Аазом. Тоді ми шукали зброю, яку могли би використати проти Іштвана. Натомість ми знайшли Глипа й Танду! На Базарі відволіктися — діло нехитре.

Говорю я про все це почасти для того, аби пояснити, чому на нашу, здавалося б, дивну четвірку ніхто не звернув ані найменшої уваги — лише ми стояли та спостерігали за калейдоскопом подій, що кружляв навколо нас.

Глип, розгубившись від раптової зміни обстановки, притиснувся до мене, аби заспокоїтися. А я не звертав уваги. Мій перший візит до цього місця був занадто коротким, аби цілком задовольнитися. Тому я відчайдушно намагався спіймати очима якнайбільше та якнайшвидше.

Танда вела себе більш по-діловому.

— Ми на місці, Аазе, — затягнула вона. — Знаєш, куди йти?

— Ні, — визнав мій учитель. — Але дізнаюся прямо зараз.

Без зайвих попереджень він недбало простягнув руку та схопив найближчого перехожого — невисокого, потворного хлопця з бивнями. Покрутивши трохи обраною жертвою, Ааз нахилився до нього й насупився.

— Ти! — гаркнув він. — Любиш битися?

На мить моє серце завмерло. Нам тільки бійки не вистачало.

На щастя, замість того, щоби дістати зброю, бивняк тільки відступив на крок і підозріло подивився на всіх нас.

— Ні. Не зі збоченцем з драконом, — обережно відповів він.

— Добре! — Ааз посміхнувся. — Тоді, якби тобі треба було знайти когось, хто бився би за тебе, куди б ти пішов?

— На дивольський Базар, — бивняк стенув плечима.

— Це я знаю! — загарчав Ааз. — Але де на Базарі?

— А! — вигукнув бивняк, раптово зрозумівши. — Рядів двадцять он туди, потім повертаєте направо і проходите ще тридцять-сорок. Там тусуються найманці.

— Двадцять, потім тридцять-сорок, — спокійно повторив Ааз. — Дяка.

— Я би більше зрадів не дяці, а копієчці за допомогу, — посміхнувся бивняк, простягнувши долоню.

— Твоя правда! — погодився Ааз і відвернувся від нашого помічника.

Бивняк завагався на мить, але потім стенув плечима та продовжив свій шлях. Я міг би і сказати йому, що збоківці (і зокрема Ааз) не відзначаються щедрістю.

— Двадцять рядів у той бік, а потім ще тридцять-сорок он туди, — повідомив нам Ааз.

— Ага, ми чули, — вишкірилася Танда. — Чому ти просто не запитав це відразу?

— Так набагато швидше, — самовдоволено відповів Ааз.

— Справді? — скептично запитав я.

— Слухай, малий, — насупився Ааз. — Хочеш, призначу тебе головним? Проведеш нас через увесь цей зоопарк?

— Ну... — протягнув я, відступивши.

— Тоді помовч і не заважай, гаразд?

Насправді, я був зовсім не проти лишити Ааза головним. По-перше, це займало його прокладанням шляху крізь натовп. По-друге, мені майже нічого не лишалося робити — тільки йти за ним і милуватися видовищами Базару.

Та як я не намагався, навколо було забагато всього, аби одна пара очей була здатна вхопити.

За одним стендом два диволи сперечалися з якоюсь слоноголовою істотою щодо ціни черепа. Принаймні, я думаю, що це був череп. За іншим — дивол влаштував демонстрацію для різношерстої групи покупців: він викликав хмари зелених бульбашок, що лилися з крихітної деревʼяної коробочки.

У якийсь момент наш шлях перегородив кіоск, де продавалися персні, здатні стріляти блискавками. Між усіма цими продавцями й покупцями, що прямо на місці випробовували свої покупки, шлях лежав практично непрохідний.

Ааз і Танда зовсім не збивалися з кроку та впевнено тримали темп, ідучи крізь гущу іскор і блискавок. Дивом вони пройшли повз них неушкодженими.

Зціпивши зуби, я схопив Глипа за вухо та пішов їхніми слідами. І знову, жоден із розрядів блискавок навколо не влучив у нас. Очевидно, жоден дивол у своїй крамниці не заподіяв би шкоди потенційному клієнту — і нікому іншому не дозволив би. Це було корисно знати.

Однак ці блискавкові персні нагадали мені про дещо інше. Коли ми розлучалися з Тандою, Ааз подарував їй перстень, що випускав тепловий промінь, здатний підсмажити на місці мішень у людський зріст. Усе правильно... Я сказав «подарував». Вам може здатися, що це доказ глибини його почуттів до неї. Я ж думаю, що він просто був якийсь нездоровий. Так чи інакше, я згадав про той перстень, і мені стало цікаво, що з ним сталося.

Трохи прискоривши крок, я наблизився до Танди й Ааза, але виявив, що вони вже поглинуті серйозною розмовою. Шум, що панував на Базарі, перешкоджав будь-яким спробам уважно дослухатися до їхніх слів, але, поки ми йшли, мені вдалося вловити окремі уламки розмови.

— ...чула... жах як багато беруть, ге? — запитала Танда.

— ...ніби всьому світу маку втерли... — самовдоволено відповідав Ааз.

Я підійшов ближче, намагаючись краще почути.

— ...змусило думати, що хтось із них тут? — поцікавилася Танда.

— Бачила, скільки тут барів? — вигукнув Ааз. — Наскільки я чув, тут одне з головних їхніх...

Решту репліки я втратив. Укрита щупальцями потвора зростом до моїх колін раптом проповзла по моїх чоботях і прослизнула під наметом на двір. За нею гналися два дуже розчаровані диволи.

Я знехтував видовищем погоні та подальшими криками, поспішивши наздогнати Танду й Ааза. Очевидно, вони обговорювали найманців, і я хотів почути якомога більше, як для подальшого навчання, так і для випадку, якщо мені доведеться повести їх у бій.

— ...їх знайти? — запитувала Танда. — Нам указали тільки приблизне місце.

— ...легко, — впевнено відповів Ааз. — Лише прислухайся, де чутно співи.

— Співи? — Танда була налаштована скептично.

— Це їхня фірмова фішка, — виголосив Ааз. — Співи ще й допомагають їм з...

Дивол став переді мною, гордо демонструючи жменю насіння. Він з розмаху кинув їх на землю, і густий, чорний і колючий кущ здійнявся та перегородив мені дорогу. За інших обставин така дивина зачарувала б мене, але в той момент я поспішав.

Не зупинившись навіть, щоб осадити дивола, я злетів у повітря — шал окрилив мої ноги... шал, підсилений слабенькою левітацією. Я спокійно подолав зарості та легенько приземлився з іншого боку, а от Глип ледь не розтоптав мене, прорвавшись крізь перешкоду.

— Глип? — запитав він, допитливо нахиливши голову.

Я піднявся з того пилу, куди мене звалив його ентузіазм, і ляснув по ньому легенько.

— Дивися, куди сунеш наступного разу, — сказав я сердито.

У відповідь він висунув свого довгого язика та почав облизувати моє обличчя. Пахло з його рота жахливо, а від лизкань лишався слизький слід слини. Очевидно, моє зауваження жахнуло його.

Глибоко зітхнувши, я побіг за Аазом, а Глип поплентався за мною.

Я вже майже наздогнав мого вчителя, як він раптово зупинився та почав розвертатися. Не в силах зупинити свій стрімкий біг, я врізався в нього, збивши з ніг.

— Поспішаєш, красунчику? — запитала Танда, хитро поглядаючи на мене.

— Йой, Аазе, — заїкнувся я, похилившись над ним. — Я не збирався...

Зі свого напівсидячого положення Ааз ляснув мене долонею — я аж розвернувся.

— Дивися, куди сунеш наступного разу, — прогарчав він.

— Глип! — промовив дракон і знову почав лизкати моє обличчя.

Може, моя голова йшла обертом трохи сильніше, аніж мені здавалося, але, начебто, я вже бачив подібну сцену.

— А тепер перестань дуріти та слухай, малий.

Ааз знову стояв на своїх двох, і все таке.

— Тут ми тимчасово розходимося. Ти чекаєш тут, а я йду говорити з найманцями.

— Та ну, Аазе, — заскиглив я. — Можна мені...

— Ні, не можна! — вставив він твердо. — Хлопці, з якими я збираюся говорити, знають, чого вартують. Не вистачало тільки, щоби ти вставив чергове своє дурне запитання, і вони потроїли ціну.

— Але... — почав я.

— Ти чекаєш тут, — наказав Ааз. — Повторю ще раз: чекаєш. Ніяких бійок, ніяких покупок драконів, просто чекаєш тут!

— Я лишуся тут з ним, Аазе, — зголосилася Танда.

— Добре, — кивнув Ааз. — Постарайся вберегти його від неприємностей, гаразд?

З цими словами він розвернувся та зник у натовпі. Насправді, я був не надто розчарованим. Ну тобто, звісно, мені хотілося піти з ним, але ще більше подобалося бути з Тандою наодинці... це якщо стояння вдвох посеред диволського Базару можна назвати часом наодинці.

— Що ж, Тандо, — сказав я, сяючи своєю найяскравішою посмішкою.

— Пізніше, красунчику, — жваво відповіла вона. — Мені треба виконати декілька доручень.

— Доручень? — закліпав я.

— Ага. Ааз там добивається нашої силової підтримки, але я б хотіла ще мати кілька додаткових козирів у рукаві — на випадок, якщо справи підуть погано, — пояснила вона. — Схожу поки до відділу зі спецефектами. Подивлюся, що там у них у наявності.

— Гаразд, — погодився я. — Ходімо.

— Ні, ти не йдеш, — сказала вона, хитаючи головою. — Гадаю, мені краще зайнятися цим наодинці. Місця, які я збираюся відвідати, не призначені для такої цивілізованої клієнтури. Зачекайте з драконом тут.

— Але ж ти погодилася оберігати мене від неприємностей! -— заперечив я.

— Ось саме через це я не беру тебе з собою, — посміхнулася вона. — Скажи тільки, що ти при собі маєш? Щось схоже на зброю?

— Ну... — нерішуче протягнув я. — В одному з пакунків на Глипі є дещо по типу меча.

— Чудово! — сказала вона. Витягни його та носи. Це триматиме поганців на відстані. І... гм... чекай на мене он там!

Вона вказала пальцем на сумнівну камʼяну споруду з облупленою вивіскою на фасаді.

— Це що? — запитав я, підозріло позираючи на будівлю.

— Це корчма «Жовтий Півмісяць», — пояснила вона. — Щось на кшталт ресторану. Візьми собі щось поїсти. Їжа там не дуже апетитна, але цілком придатна для травлення.

Я роздивився місце трохи краще.

— Насправді... — вирішив я сказати нарешті. — Думаю, краще...

І тут я зрозумів, що говорю сам до себе. Танда зникла безслідно.

Ось уже вдруге за моє життя я лишився сам-один на дивольському Базарі.

# Розділ XIII

> «Огірочки приберемо, і латук — це не проблема[^13]». — Генріх VIII[^14]

[^13]:«Hold the pickles, hold the lettuce» — відомі в Америці рядки з пісні, що використовувалася в рекламах мережі ресторанів швидкого харчування Burger King (Король Бургерів) 1974-го року.

[^14]: Генріх VIII — король Англії (1509-1547), що історично асоціювався з обжерливістю. Образ черевоугодника значно підсилився в XX ст. завдяки кіно та телевізійним зображенням короля.

Яким би захоплюючим Базар не був, лишатися на ньому наодинці було досить страшно.

Так що я вирішив дослухатися Тандиної поради та зайшов до корчми.

Однак спершу завбачливо привʼязав Глипа до коновʼязі та дістав із пакунків меч. Один пристойний у нас був, але, на жаль, зараз він в Ааза. Тож для мене лишився лише старий Ґаркінів меч — зброя, з якої глузували і демони, і мисливці на демонів. Та все ж його вага заспокоювала мене, хоча було б краще, якби я ще знав, як з ним поводитися. На жаль, наші з Аазом уроки досі не включали в себе володіння зброєю. Лишалося тільки сподіватися, як би пересічний спостерігач не помітив, що я вперше в житті тримаю меч у руках.

Зупинившись у дверях, я оглянув інтерʼєр корчми. Навіть я, незвиклий до вишуканих трапез, миттю зрозумів, що тут нічого подібного не знайдеш.

Мій батько-фермер устиг дати мені зовсім небагато порад, перш ніж я втік із дому. Однією з них було ніколи не довіряти корчмі чи ресторану, які виглядають надто чисто. Він стверджував, що чим чистіший заклад, тим сумнівнішими є якість і походження тамтешньої їжі. Якщо вірити його словам хоча б трошки, то ця корчма — найгірша. У ній було так чисто, аж блищало.

І я не перебільшую. Жорстке світло зі стелі відблискувало на безладно розташованих крихітних столиках і незручних на вигляд стільцях, виготовлених із блискучого металу та якоїсь твердої білої речовини, назву якій я не знав. У дальньому кінці розташувалася стійка, за якою стояв велетенський камʼяний гаргуйль — єдина прикраса цього місця. Аж за ним уже виднілися двері, що вели, імовірно, на кухню. На них було маленьке віконце, через яке я бачив, як готується їжа. Усе приготування полягало в тому, що мʼясні котлети розжарювали на плиті, тоді згортали в рулет, обмазували купою різнокольорових соусів і завертали все це безладдя в аркуш паперу.

Побачене підтвердило мої попередні побоювання. Я сам завжди готував їжу для Ааза, перед тим — для Ґаркіна, а ще до того — для себе. І хоча мені відомо, що моя кулінарія — це не вищий пілотаж, дещо я розумію: те, що вони робили там з мʼясом, у результаті за смаком і консистенцією могло нагадувати хіба що обвуглені шкіряні рукавички.

Незважаючи на очевидно низьку якість їжі, корчма була майже повністю наповнена відвідувачами. Я помітив це так, краєм ока. А ще я помітив, що значна частина цих відвідувачів дивилися на мене. Мені спало на думку, що це, мабуть, через те, що я став посеред дверей і не заходив — лише тільки набирався сміливості.

Трохи збентежений я все ж таки зайшов усередину та дав дверям грюкнути позаду мене. І як диявольськи точно — саме коли я рушив уперед, вони замкнулися на краю мого меча, притиснувши його на мить і збивши мене з кроку. Ось вам і мій образ мечника.

Принижений, я намагався не дивитися на інших і поспіхом попрямував до стійки. Я ще не думав, що робитиму, коли дійду (адже не довіряв тамтешній їжі), але сподівався, що всі перестануть витріщатися на мене, коли я нарешті зроблю замовлення.

Усе ще намагаючись уникати будь-якого погляду, я почав вдавати, що уважно роздивляюся гаргуйля. Почувся скрегіт, і статуя повернула голову, так само витріщившись на мене. Так це не статуя! За прилавком стояв справжнісінький гаргуйль!

Він був зроблений, здавалося, з грубого сірого каменю, і коли згинав крила, на підлогу безшумно сипалися дрібні шматочки щебеню та пилу. На руках він мав довгі пазурі, а з ліктів росли вигнуті шипи. Єдиною втішною рисою, яку я тільки міг помітити, була його посмішка, що, чесно кажучи, трохи нервувала. Заповнивши його зморщене обличчя, ця посмішка, здавалося, назавжди вкарбована у своє місце — вона тягнулася аж за вуха, виставивши набір зубів на показ, довших і гостріших навіть за Аазові.

— Бажаєте щось замовити? — ввічливо запитав гаргуйль, і не поворухнувши своєю посмішкою.

— Е-е-е... — завагався я, зробивши крок назад. — Мені треба подумати. Такий великий вибір.

Насправді я навіть не міг прочитати меню... якщо це було воно. На стіні за гаргуйлем виднілися викарбувані написи мовою, яку я не міг розтлумачити. Припущення, що це все-таки меню, я зробив через те, що викарбувані були тільки назви, а ціни, які безліч разів стирали, хтось написав крейдою.

Гаргуйль стенув плечима.

— Як знаєте, — байдуже вимовив він. — Коли вирішите, просто гукніть. Мене звати Ґус.

— Так і зроблю... Ґусе, — посміхнувся я, повільно відступаючи до дверей.

Хоч я й мав намір тихенько вийти та зачекати з Глипом на вулиці, усе вийшло не так. Не встиг я зробити й чотирьох кроків, як на моє плече впала чиясь рука.

— Сків, якщо не помиляюсь? — мовив голос.

Я розвернувся чи, точніше, тільки почав розвертатися, і різко зупинився, адже мій меч тряснувся об ніжку столу. Утім голова моя продовжувала рух, доки я не опинився віч-на-віч з бісом.

— Борсухмиз! — вигукнув я, одразу впізнавши його.

— Я подумав, що то ти, коли... Гей! — біс зробив крок назад і підняв руки, захистившись. — Спокійно! Я неприємностей не шукаю.

Моя рука потягнулася до руківʼя меча, мимоволі намагаючись звільнити зброю з-за ніжки столу. Видно, Борсухмиз витлумачив цей мій рух як спробу вихопити меча.

І мене це цілком влаштовувало. Борсухмиз був Іштвановим поручником, тож ми розлучилися не найкращим чином. Те, що він трохи злякався мого «меча наготові» було, напевно, на краще.

— Я не тримаю жодної образи! — наполегливо продовжував Борсухмиз. — То була лише робота! Прямо зараз моя професійна діяльність взагалі на паузі... постійній!

Останнє слово він додав із ноткою гіркоти, що розпалила мою цікавість.

— Справи йдуть не дуже добре? — запитав я обережно.

Біс поморщився.

— Це ще мʼяко сказано. Ходімо всядемося. Візьму тобі молочний коктейль і все розповім.

Я й гадки не мав, що таке «коктейль», так ще й молочний, але був упевнений, що не захочу його, якщо вже він продається тут.

— М-м-м... Дякую, Борсухмизе, — сказав я, силуючи посмішку, — але, мабуть, не треба.

Біс звів на мене брови.

— Усе ще з підозрою до мене, ге? — пробурмотів він. — Ну, не скажу, що засуджую. Ось, як ми вчинимо.

Перш ніж я встиг його зупинити, він підійшов до прилавка.

— Здоров, Ґусе, — гукнув він. — Нічого, як я візьму ще одну?

— Ну, взагалі-то... — почав пояснювати гаргуйль.

— Дяка!

Бурсохмиз уже повертався до мене, несучи з собою свій виграш — якийсь тонкобокий і геть неміцний келих. Усівшись за сусіднім столиком, він підкликав мене до себе, указавши рукою на місце навпроти.

Мені не лишилося нічого, окрім як приєднатися до нього, хоча пізніше я й зрозумів, що не зобовʼязаний був так підсипатися. Рухаючись обережно, щоби нічого не перекинути мечем, я маневрами дістався вказаного місця.

Видно, Борсухмиз уже сидів тут і раніше, оскільки на столі стояв келих, ідентичний тому, який він приніс з прилавка. Єдина відмінність полягала тільки в тому, що перший був на три чверті заповнений цікавою рожевою рідиною.

Із почестю та реверансами біс узяв келих зі столу та вилив половину його вмісту в нову посудину. Рідина лилася повільно, ніби болотна твань.

— Ось! — сказав він, штовхнувши один із келихів через стіл до мене. — Тепер можеш не турбуватися щодо жартів з напоями. Обидва ми питимемо одне й те саме.

Договоривши, він підніс келих для вдаваного тосту та щедро з нього відпив. Очевидно, він очікував, що я зроблю так само. Та я краще посмоктав би крові.

— То ж... Е-е... Не віриться, що в тебе справи не дуже, — затнувся я. — Виглядаєш ти добре.

Для різноманітності, я говорив щиро. Борсухмиз виглядав добре... навіть для біса. Як казав Ааз, одягаються біси вміло, і Борсухмиз не був винятком. На ньому сиділа оксамитова куртка іржавого кольору, оздоблена золотом, яке чудово відтіняло його рожевий колір обличчя та гладке чорне волосся. Якщо він і голодував, то так з виду цього зовсім не скажеш. Він, звісно, був струнким, але мускулистим і спритним, — як і тоді, коли ми вперше зустрілися.

— Не дозволяй моїй зовнішності обманути тебе, — наполягав Борсухмиз, хитаючи головою. — Біс перед тобою — загнаний в тісний кут. Мені довелося продати все: арбалет, мішечок для чарівних фокусів... Я навіть не зміг назбирати на внесок у Спілку Найманих Убивць.

— Невже геть немає роботи? — поспівчував я.

— Скажу тобі так, Сківе, — довірливо прошепотів Борсухмиз. — Після того фіаско з Іштваном я ніде не працював.

Одне лише звучання цього іменні й досі викликало в мене мороз по спині.

— А що там Іштван зараз? — запитав я невимушено.

— Не хвилюйся за нього, — похмуро відповів біс. — Ми лишили його продавати снеки на Коні-Айленді[^15] — це за кілька вимірів звідси.

[^15]: Коні-Айленд — розважальна зона на південному заході нью-йоркського Брукліну. Відома своїми пляжними парками розваг.

— А що там з іншими?

Мені було щиро цікаво. Поговорити про це з Тандою, з моменту як ми знову побачилися, так і не вийшло.

— Дражнюка ми лишили на поталу пташиної зграї в якомусь парку... статуєю йому бути, ми вирішили, гарніше, аніж живим собою. Той мисливець на демонів і дівчина однієї ночі просто зникли хтозна-куди, поки всі спали. Мій напарник, Торгушевський, повернувся в Бісен. Вирішив поставити крапку на карʼєрі та осісти десь на батьківщині. Я ж із тих пір шукаю роботу, хоч і починаю думати, що Торгушевський мав рацію.

— Ну ж бо, Борсухмизе, — заперечив я. Має ж бути *щось*, на що ти ладен. Зрештою, ми на Базарі.

Біс зітхнув і зробив ще один ковток свого напою.

— Приємно чути це від тебе, Сківе, — посміхнувся він. — Але я не можу заперечувати реальність. Попит на бісів завжди був низький, а на бісів не здатних до маґії — завжди був ніякий.

Я знав, про що він. Кожен, кого я зустрічав з інших вимірів (Ааз, Іштван, Танда, навіть дивол Дражнюк), здавалося, вважали бісів якимись нижчими істотами. Найкраще, що про них могли сказати, — це те, що вони були бездарними пародіями на диволів.

Мені стало сумно за нього. І хоча до цього ми були ворогами, не так давно і я був нікому не потрібним неуком.

— Не припиняй намагатися, — заохочував я. — Десь хтось і знайдеться, хто захоче найняти тебе.

— Навряд чи, — скривився біс. — У такому стані, я й *сам* не найняв би себе. А ти?

— Звісно найняв би, — наполягав я. — Тут і тепер.

— Ох, що ж... — зітхнув він. — Не буду зациклюватися на собі. Як справи в тебе? Що шукаєш на Базарі?

Тепер прийшла моя черга кривитися.

— Ми з Аазом у скрутному становищі, — пояснював я. — Шукаємо тут людей у загін, аби впоратися з дечим.

— Ви наймаєте? — Борсухмиз раптом напружився.

— Так. А що? — відповів я.

Занадто пізно я зрозумів, на що натякнув.

— Тобто ти не жартував, коли сказав, що найняв би мене! — Борсухмиз аж сяяв від радощів.

— Ну... — протягнув я.

— Прекрасно, — засміявся біс, потираючи руки. — Повір мені, Сківе, ти не пошкодуєш.

Я шкодував уже тут і зараз.

— Зажди хвилинку, Борсухмизе, — відчайдушно перебив його я. — Я мушу розповісти тобі дещо про цю роботу.

— Що саме?

— Ну... по-перше, шанси в нас низькі, — сказав я розважливо. — Ми битимемося проти цілої армії. Це досить жорстко, враховуючи те, як мало ми тобі заплатимо.

Мені здавалося, що я зачеплю його за живе, коли згадаю про платню в такому ключі. І я був правий.

— І як же мало ви мені заплатите? — прямо поцікавився біс.

Тут я й застряг. У мене не було ні найменшого уявлення про те, скільки зазвичай платять найманцям.

— Ми... ем-м... ми не зможемо запропонувати тобі більше одного золотого за всю роботу, — стенув я плечима.

— Домовились! — проголосив Борсухмиз. — Із нинішнім станом моїх фінансів, я не можу відмовитися від такої пропозиції, якою б небезпечною вона не була.

Я подумав, колись варто буде попросити Ааза коротко розповісти мені, скільки гроші вартують між вимірами.

— Але... є ще одна проблема, — задумливо пробурмотів я.

— Яка?

— Ну, мій напарник, Ааз, памʼятаєш?

Біс кивнув головою.

— Ну, він зараз намагається домовитися з деким, і в нього всі гроші, — продовжував я. — Якщо в нього вийде, а так воно зазвичай і буває, то в нас не вистачить коштів, аби заплатити тобі.

Борсухмиз на мить стиснув губи, а тоді стенув плечима.

— Що ж, — сказав він. — Скористаюся шансом. Я все одно нікуди не збирався. Кажу ж, пропозицій попрацювати в мене не те щоби як маку.

У мене закінчилися відмовки.

— Ну... — посміхнувся я мляво. — Якщо ти на все згоден...

— Увага, шефе, — перервав мої бурчання біс. — У нас гості.

Навіть не знаю, що схвилювало мене більше: те, що Борсухмиз назвав мене «шефом», чи та примарна постать, що підійшла до нашого столика.

\[ІЛЮСТРАЦІЯ\]

# Розділ XIV

> «Нам потрібно лише декілька хороших хлопців[^16]». — Буч Кессіді[^17]

[^16]: «A few good men» — вираз, що в Америці ще з XVIII сторіччя міцно асоціюється з морською піхотою. У 1970-х слоган зʼявився в офіційній рекламній кампанії з набору в Корпус морської піхоти США, де й популяризувалося конкретне формулювання «The Marines are looking for a few good men». Уже після написання НекМІТливості слоган стане вірусним, зʼявившись у новій рекламній кампанії Військово-морських сил США 1985-го року. У 1989-му на Бродвеї поставлять пʼєсу Аарона Соркіна «A few good men», яку в 1992-му екранізують з Томом Крузом, Демі Мур і Джеком Ніколсоном у головних ролях.

[^17]: Буч Кессіді — легендарний і невловимий бандит часів американського Дикого Заходу.

На мить мені здалося, що перед нами стоїть скелет. Придивившись, я зрозумів, що на кістках насправді була натягнута шкіра, хоча від її запилюжено-білого кольору й віяло смертю.

Блідість постаті здавалася ще більш трупною через синьо-чорну мантію з капюшоном, яка огортала її. Лише коли я помітив зморшкувате обличчя з короткою та щетинистою білою борідкою, то зрозумів, що перед нами просто-напросто стояв дуже старий чоловік... дуже старий.

Він виглядав геть слабким, ніби от-от упаде. Його долоні відчайдушно стискали скручений чорний ціпок, який, здавалося, був єдиною річчю, що втримувала його на ногах. Однак очі він мав світлі, а посмішку впевнену — старець стояв і дивився на нас.

— Чи б то вірно я почув вас, юнаки? — запитав він тріскучим голосом.

— Перепрошую? — Борсухмиз насупився на нього.

Старезна постать глузливо посміхнулася та підвищила голос:

— Я запитав: «Чи б то вірно я почув вас, юнаки?!» — прокричав він. — В чому річ? Ти оглух?

— Ем-м... вибачте, — поспішно втрутився я. — Перш ніж відповісти вам, нам слід знати, що саме ви почули.

Старий замислився на хвилинку, а тоді різко кивнув головою.

— А знаш, ти прави???й! — зареготав він. — Маєш клепку, хлопаче!

Старий почав перераховувати та ледь не впав у процесі:

— Я почув, як ти, ачей, розповідав Рожевчику, що набираєш команду, аби побороти цілу армію, — промовив він, тицьнувши великим пальцем у бік біса.

— Моє імʼя — Борсухмиз, а не Рожевчик! — гаркнув він.

— Борщелиз, так Борщелиз, — кивнув старий. — Не тре тут зубами скреготати.

— Правильно «Борсухмиз»!

— Ви все правильно почули, — втрутився я знову, сподіваючись, що старий піде, як тільки ми задовольнимо його цікавість.

— Добре! — промовив чоловік. — Я в ділі! Ми з Чорником вже давно не воювали.

— Ось це «давно» — це скільки століть? — хихикнув Борсухмиз.

— Слідкуй за своїм язиком, Борщелизе! — попередив старий. — Ачей, ми й не молоді, та здатні ще хлопакам показати, як то воно — воювать.

— А хто такий Чорник? — запитав я, не давши Борсухмизу відповісти.

Старий рівно випростався... ну, майже рівно, і поплескав свій ціпок.

— Ось се Чорник, — оголосив він. — Найкращий лук, який тілько бачив Лучнор! А там хороших луків тьма-тьменна!

І тут я зрозумів, що його ціпок — це лук, але не натягнений, з обмотаною навколо древка тятивою. Він не був схожий на жоден лук, який я коли-небудь бачив, горбистий і нерівний, але відполірований до такого блиску, що, здавалося, мерехтів своїм власним життям.

— Стривайте! — Борсухмиз раптом прислухався. — Ви сказали, що прибули сюди з Лучнора?

— Саме так, — усміхнувся старий. — За імʼям Аякс, за покликанням — воїн. Не знайшлося ще такої війни, що звалила б старого Аякса, а воєн я бачив хоч лопатою вигрібай.

— Гм-м... дайте нам хвилинку, сер, — Борсухмиз вибачливо посміхнувся.

— Звісно, синку, — кивнув Аякс. — Не поспішайте.

Я не міг зрозуміти раптову зміну в поведінці біса, але він, здавалося, був дуже схвильований. Ми підсунулися одне до одного, і я прислу???хався, аби почути, що він каже:

— Беріть його, шефе! — прошепотів біс мені на вухо.

— Що? — я здригнувся, не вірячи, що почув його правильно.

— Кажу, беріть його! — повторив Борсухмиз. — Може, мені й немає чого вам запропонувати, але пораду дати я можу. Прямо зараз моя порада така: беріть його.

— Але ж він...

— Він із Лучнора! — перебив мене біс. — Шефе, це в їхньому вимірі винайшли стрільбу з лука. Знайти справжнього лучника будь-якого віку — нетривіальна задача. Якщо у вас і правда війна на носі, то беріть його. Він може схилити чашу терезів на нашу користь.

— Якщо він настільки вправний, — прошепотів я у відповідь, — то чи зможемо ми собі його дозволити?

— Одного золотого буде достатньо, — широко посміхнувся Аякс, втиснувши голову в нашу тісну розмову. — Я приймаю вашу пропозицію.

— Чудово! — засяяв Борсухмиз.

— Заждіть хвилинку, — відчайдушно вигукнув я. — Мій напарник там...

— Знаю, знаю, — зітхнув Аякс, піднявши руку, аби зупинити мої слова. — Чув, як ти казав про се Борщелизу.

— Бор-су-хмиз, — прогарчав біс, але з посмішкою на обличчі.

— Якщо твій напарник не знайде поміч, то ми в ділі! — засміявся старий, хитаючи головою. — Воно троха дивно, та зараз і часи дивні.

— І не кажіть, — пробурмотів я.

Мені спало на думку, що ми з Борсухмизом перед цим говорили аж надто голосно.

— Але мушу сказати тобі дещо, юначе, — довірливо прошепотів Аякс. — Дехто висить у мене на хвості.

— Хто? — запитав я.

— Притьмом не знаю, — зізнався він. — Ніяк не вкумекаю. Онде мілкий синій хлопак у кутку позаду мене.

Я витягнув шию, аби подивитися на вказаний кут. Там нікого не було.

— Який хлопак? Тобто, хлопець... — виправив себе я.

Аякс крутнув головою зі швидкістю, що геть не відповідала його кволому вигляду.

— А, собача кров! — вилаявся старий. — Знову він пропав! Кажу тобі, юначе, ніяк не вкумекаю, чого йому од мене тре!

— Ага... звісно, Аяксе, — заспокійливо сказав я. — Наступного разу впіймаєш його.

Приголомшливо. Спочатку біс без здібностей, а тепер і старий лучник, якому ввижається всяке.

Мої роздуми перервав легенький поштовх по плечу. Я повернувся та побачив гаргуйля, що навис наді мною.

— Ваше замовлення готове, сер, — процідив він крізь свою постійну посмішку.

— Моє замовлення?

— Так, прошу, проходьте.

— Це, мабуть, якась помилка, — почав я. — У мене не...

Гаргуйль уже пішов, шкутильгаючи назад до свого прилавка. Я думав не зважати на нього, але потім згадав про його розміри та вираз обличчя, і вирішив, що маю ввічливо розібратися з цим непорозумінням.

— Вибачте, — сказав я своїм підопічним. — Зараз повернуся.

— Не турбуйтеся за нас, шефе, — махнув рукою Борсухмиз.

Мене це не заспокоїло.

Я зміг дістатися до прилавка, не вдарившись ні об що та ні об кого мечем, — уперше за день щось підняло мені настрій. Підбадьорений я підійшов до гаргуйля.

— Ем-м-м... не пригадую, щоби замовляв щось, — сказав я ввічливо.

— Я й не дорікаю, — прогарчав гаргуйль крізь посмішку. — Не знаю, як хтось або щось може їсти ті помиї, які тут подають.

— Але...

— Я сказав так лише для того, щоби відвести вас подалі від тих двох, — стенув плечима гаргуйль. — Розумієте, я соромʼязливий. Особливо, коли треба просити про роботу!

Я вирішив у майбутньому точно говорити тихіше. Моя приватна розмова з Борсухмизом, здавалося, привернула увагу половини Базару.

— Послухайте... е-е...

— Ґус, — підказав гаргуйль.

— Так, ам.. Ґусе, насправді найманням зараз займаюся не я...

— Знаю. Цим займається ваш напарник, — перебив гаргуйль. — Але тут ви, а не він, тож я вирішив, що запропоную свою кандидатуру до того, як група запасних повністю заповниться.

— Ох! — відказав я, не знаючи, що ще сказати.

— Мені здається, — продовжував Ґус, — ми б змогли тобі добряче допомогти. Ви ж бофтур, так?

— Я з Бофта, — неохоче визнав я.

— Що ж, якщо моя памʼять не зраджує мені, війна в вашому вимірі не надто просунута в технологічному плані.

— На Бофті є арбалети та катапульти, — повідомив я йому. — Принаймні, у наших ворогів вони є.

— Я ж і кажу, — погодився Ґус. — Примітивні технології. Аби зупинити подібну силу, все, що вам знадобиться, — це підтримка з неба та трохи вогневої міці. Ми можемо забезпечити й те, й інше. І працюватимемо за недорого — на обох вистачить лише одного золотого.

Тепер я був упевнений, що недооцінив ринкову вартість золота. І все ж, звучало це спокусливо.

— Не знаю, Ґусе, — сказав я непевно. — У нас уже є Аякс — хороший лучник.

— Лучник... — пирхнув гаргуйль. — Я вам кажу про справжню вогневу міць. Таку, що може дати вам мій напарник.

— А хто твій напарник? — поцікавився я. — Він випадково не низький і не синій?

— Нє, — відповів Ґус, указуючи на дальній кут. — То гремлін. Він зайшов разом із лучником.

— Гремлін? — перепитав я, повертаючись туди, де Ґус указав пальцем.

І дійсно, на стільці в кутку сидів гремлін — маленький чоловічок, схожий на ельфика. Його пустотливі очі танцювали на мʼякому блакитному обличчі, і він кивнув мені на знак мовчазного знайомства. Рефлекторно я посміхнувся та кивнув у відповідь. Вочевидь, мені слід було вибачитися перед Аяксом.

— Мені здавалося, гремлінів не існує, — недбало сказав я до Ґуса.

— Багато хто так думає, — погодився гаргуйль. — Але ось, можете переконатися, — справжнісінький.

Та мені в це не вірилося. Я відвів від гремліна очі лише на коротку мить — сказав два слова Ґусу, і ось він уже безслідно зник. Думав уже піти на його пошуки, але гаргуйль заговорив далі:

— Одну секунду. Познайомлю вас із моїм напарником, — сказав Ґус. — Він має бути десь тут.

Промовляючи це, гаргуйль почав нишпорити по своєму тілу: обмацував пахви, вдивлявся в зморшки на камʼяній шкірі.

Я зацікавлено спостерігав, аж доки мою увагу не привернула маленька ящірка, що виповзла з-під однієї зі складок гаргуйлевих крил — вона всілася на правому плечі Ґуса та пильно вглядалася в мене. Ящірка була маленька — близько трьох дюймів завдовжки, але світилася яскравим помаранчевим блиском. Шкіра в неї була вкрита плямистими червоними візерунками, що, здавалося, жили на ній власним життям — тягнулися та розповзалися, як тільки хотілося. Загальний вигляд це створіння мало напрочуд гарний.

— Це твоя ящірка? — запитав я.

— Ось де він! — Ґус тріумфально вигукнув, стягнувши рептилію з плеча та стиснувши її в долонях. — Знайомтеся, це Берферт. Мій напарник, про якого я розповідав вам.

— Привіт, Берферте, — посміхнувся я, простягаючи палець, аби погладити його.

Гаргуйль відреагував рвучко, смикнувши ящірку подалі від мене.

— Обережно, — попередив він. — Так можна й без пальця лишитись.

— Я не хотів нашкодити йому, — пояснював я.

— Так, але він хотів нашкодити вам! — зауважив Ґус. — Берферт — саламандра; вогняна бомба на ніжках. Ми з ним ладнаємо, бо я один із тих небагатьох, хто не згорає до хрусткої скоринки, коли торкається його.

— А, — озвався я з раптовим розумінням. — Тож... коли ти казав про «вогневу міць»...

— То я мав на увазі вогневу міць, — закінчив за мене Ґус. — Берферт нищить усіх на землі, а я допрацьовую з повітря. Що скажете? Домовились?

— Мені... ем... краще обговорити це з напарником, — відповів я.

— Гаразд, — промовив Ґус. — Піду, почну збиратися.

І він зник, перш ніж я встиг зупинити його.

Притулившись до прилавка, я палко забажав, щоб Ааз уже нарешті повернувся. І немов у відповідь на мої молитви, у двері ввалився мій наставник, а за ним — і Танда.

Моє бажання привітатися так і не перетворилося на слова — я побачив, у якому він похмурому стані. Ааз був злий.

— Мені здавалося, що я сказав чекати на вулиці, — крикнув він до мене.

— Спокійно, Аазе, — вгамовувала його Танда. — Я подумала, йому буде краще зачекати тут. До того ж, немає причин хвилюватися. Ми тут, він тут. Нічого не сталося.

— Ти не звʼязувався ні з якими диволами? — підозріло запитав Ааз.

— Із жодним навіть не розмовляв, — наполягав я.

— Добре! — відповів він, трохи заспокоївшись. — Не все ще втрачено, малий.

— Я ж казала, Сків не втрапить у халепу, — радісно посміхнулася Танда. — Правильно, красунчику?

Як я не старався, відповісти їй у мене не виходило.

# Розділ XV

> «Потурбуюся про це завтра». — Скарлетт ОʼГара

— Ем... Найманці чекають на вулиці? — запитав я нарешті.

— Ти не відповів на її запитання, малий, — зауважив Ааз, дивлячись на мене з новою підозрою.

— Можеш не видивлятися наших бійців, красунчику, — промовила Танда до мене. — Їх немає. Наш могутній переговірник, здається, нарешті зустрівся з рівними собі.

— Ці бандюки! — вибухнув Ааз. — Ви хоч уявляєте, чого б це нам коштувало, якби я погодився оплачувати їхні рахунки в барі? Якщо вони «неприбуткова організація», то я хотів би перевірити їхню бухгалтерію.

Мої надії на порятунок розбилися об скелю.

— Ти нікого не найняв? — запитав я.

— Ні, не найняв, — насупився Ааз. — І це відкидає нас на самий початок. Доведеться збирати загін по одному.

— А ти не пробував... — почав я.

— Слухай, малий, — риком перебив Ааз. — Зробив усе, що міг, але нічого не вийшло. Подивився б я, що вийшло в тебе.

— Ось, дивіться! — оголосив Борсухмиз, підводячись зі свого місця. — Поки ви гаяли час, Сків найняв собі цілу бойову команду.

— Сків що? — закричав Ааз, обернувшись до біса. — Борсухмизе! Що ти тут робиш?

— Чекаю наказів для нашої майбутньої кампанії, — невинно відповів біс.

— Якої кампанії? — гарчав Ааз.

— Тієї, що в Бофті, звісно, — закліпав Борсухмиз. — Шефе, ви ще не сказали йому?

— «Шефе»? — заревів Ааз. — *«Шефе»?*

— Нічого так верещати, — буркнув Аякс, повернувшись обличчям до присутніх. — Тебе й без того лепсько чутно.

— Аяксе! — радісно вигукнула Танда.

— Тандо! — сказав старий у відповідь.

Вона вже стискала його в обіймах, але він плавно відсунувся від неї луком.

— Легше, дівице, — засміявся він. — Не плигай ти так по-спортивному. Я ж бо вже не стілько молодий, як колись.

— Старий ти брехуне! — дражнилася Танда. — Усіх нас ще переживеш.

Аякс демонстративно стенув плечима.

— Залежить від того, який з того юнака полководець, — зауважив він.

— Малий, — прогарчав Ааз крізь зуби, — треба поговорити. *Негайно!*

— Впізнаю цей норов! — проголосив Ґус, виходячи з задньої кімнати.

— Ґусе! — вигукнув Ааз.

— Власною камʼяною персоною! — підтвердив гаргуйль. — Ти теж приєднався до експедиції? Шеф не попереджав, що треба буде працювати зі збоченцями.

Замість відповісти, Ааз важко плюхнувся на стілець і сховав обличчя в долонях.

— Тандо! — застогнав він. — Розкажи мені ще раз, як нескладно Сківу було уникнути неприємностей.

— Ем... Аазе, — обережно звернувся до нього я. — Можу поговорити з тобою хвилинку... наодинці?

— А що, думаю, це чудова ідея... *шефе*, — промовив Ааз. Посмішка, з якою він відповів, не була приємною.

<center>***</center>

— Малий! — застогнав Ааз після того, як я закінчив свою розповідь. — Скільки разів тобі повторювати? Ми ж на Базарі! Ти маєш бути обережним з тим, що і кому говориш, особливо, коли йдеться про гроші.

— Але я всім їм сказав, що вони в ділі, *тільки якщо* в тебе нічого не вийде, — захищався я.

— ...Але в мене й *не* вийшло, тож тепер угода укладена, — зітхнув Ааз.

— Хіба ми не можемо якось викрутитися? — з надією запитав я.

— Відмовитися від угоди на Диві? — Ааз похитав головою. — Нас виженуть з Базару так швидко, що в тебе голова піде обертом. Памʼятай, цим виміром керує Спілка Торговців.

— Ну, ти ж сам казав, що нам потрібна допомога зі сторони, — зауважив я.

— Не думав, що ми шукатимемо аж так далеко зі сторони, — скривився він. — Біс, старий лучник і гаргуйль.

— ...І саламандра, — додав я.

— Ґус усе ще вештається з Берфертом? — запитав Ааз, злегка посвітлішавши. — Це на користь.

— Єдиний по-справжньому невизначений фактор, — задумливо сказав я, — це гремлін.

— Це ще ти про що? — здригнувся Ааз.

— Ну, гремлін стежить за Аяксом. Питання тільки, чому? І чи піде він за нами в Бофт?

— Малий, — поважно промовив Ааз. — Я ж тобі вже казав. Гремлінів не існує.

— Але Аазе, я бачив його.

— Нехай це тебе не турбує, малий, — поспівчував Ааз. — Після такого дня, не здивуюся, якщо ти ще побачиш Курзу-Верзу[^18].

[^18]: Курзу-Верзу (пер. Миколи Лукаша) — монстр із вірша Льюїса Керрола з повісті-казки «Аліса в Задзеркаллі».

— Кого?..

— Усе обговорили? — запитала Танда, приєднавшись до нашої розмови.

— Обговорили рівно стільки, скільки було треба, — зітхнув Ааз. — Хоча, якщо хочете знати мою чесну думку, з такою командою, як у нас, ми більше годимося для звіринця, ніж для поля бою.

— Ааз дещо критично ставиться до мого вибору рекрутів, — зізнався я.

— Ти чого, Аазе? — запитала вона, хитаючи головою. — Мені здавалося, ви з Ґусом старі товариші по службі.

— Я не хвилююся за Ґуса, — поспішно вставив Ааз. — І за Берферта теж. Ця маленька ящірка неперевершена під вогнем.

— Що ж, а я можу поручитися за Аякса, — сказала Танда. — Нехай його вік не вводить тебе в оману. Я би краще довірилася Аяксу, аніж цілій сотні несправжніх лучників.

— І що, він правда з Лучнора? — недовірливо запитав Ааз.

— Він казав, що він з Лучнора, стільки, скільки я його знаю, — стенула плечима Танда. — І після того, як я побачила, як він стріляє, — причин сумніватися не маю. А що?

— Ніколи ще не зустрічав справжнього лучника, — пояснив Ааз. — Уже був готовий повірити, що весь їхній вимір — це вигадка. Що ж, якщо він стрілятиме хоча б наполовину так добре, як оповідають легенди, то я не матиму жодних претензій до того, що він у команді.

Мені стало трохи легше. На жаль, Ааз помітив мою посмішку.

— Але ж біс — це інша історія, — сказав він похмуро. — Мені б, звісно, не хотілося працювати з *будь-яким* бісом, але наймати цього без магічних здібностей — марна трата грошей.

— Не забувай, що він найманий убивця, — зауважила Танда. — З маґією чи без, я впевнена, ми знайдемо йому застосування. Тільки-що ми говорили з гремліном, і...

— Тільки *ти* не починай! — загарчав Ааз.

— Починай що? — закліпала Танда.

— Оце ваше про гремліна, — насупився демон. — Будь-який недоумок знає, що гремлінів не існує.

— Хочеш йому це сказати? — посміхнулася Танда. — Зараз покличу його й... от трясця! Знову зник.

— Якщо ви вже закінчили... — буркнув Ааз, підводячись зі стільця. — Нам краще вже рушати. Війна чекає, знаєте.

— Ой точно! Нагадав! — вигукнула Танда, риючись у своїй туніці.

— Знаю, що краще не запитувати, — зітхнув Ааз. — Але що...

— Знайшла! — проголосила Танда, жбурнувши йому такий знайомий предмет.

Це був металевий прутик десь пів фута в довжину та два дюйми в діаметрі — на одному з кінців знаходилася кнопка.

— Стрибатор! — вигукнув я, миттєво впізнавши пристрій.

— Той самий, що ти подарував Іштвану, — гордо посміхнулася Танда. — Я забрала його в нього, коли пішла. Але перед тим, як користуватися, тобі, мабуть, краще виправити все те, що ти з ним наробив.

— Це якщо згадаю, — насупився Ааз, втупившись у пристрій.

— Я подумала, він може стати в нагоді, якщо прийдеться розлучитися на цій місії, і тобі потрібно буде швидко зникнути, — стенула плечима Танда.

— Удячний за пропозицію, — посміхнувся Ааз, обійнявши її.

— Чи значить це, що ти нарешті навчиш мене подорожувати між вимірами? — з надією запитав я.

— Зараз — ні, — скривився Ааз. — У нас війна, памʼятаєш?

— А! Так, звісно.

— Що ж, збирай свої війська та вирушаймо, — розпорядився Ааз.

— Гаразд, — погодився я, підводячись зі стільця. — Покличу Глипа й... Зачекай хвилинку! Ти сказав «свої війська»?

— Ти їх найняв, тобі їх і вести, — посміхнувся мій наставник.

— Але ж ти...

— Я, звісно, буду твоїм військовим радником, — невимушено продовжував Ааз. — Але посада безстрашного лідера — твоя. Ти ж придворний маг, памʼятаєш?

Я важко ковтнув. Якось це не входило в мої плани.

— Але що мені робити? — відчайдушно запитав я.

— Ну, — промовив Ааз, — спершу я б порадив тобі вивести їх назовні, аби ми всі могли рушити в Бофт... якщо, звісно, ти не хочеш лишити дракона тут.

Це навіть не заслуговувало на відповідь. Я повернувся обличчям до новобранців, обвівши їх, як сподівався, майстерним поглядом, що одразу ж приверне їхню увагу.

Ніхто не помітив. Усі були захоплені веселою розмовою.

Я шумно прокашлявся.

Нуль реакції.

Я подумав, треба підійти до їхнього столика.

— Усім увага! — несподівано гавкнув Ааз, налякавши мене до чортиків.

Розмова різко припинилася, і всі голови повернулися в мій бік.

— Е-е-е... — розпочав я впевнено. — Ми вже готові йти. Усіх прошу назовні. Чекайте мене біля дракона.

— Так, шефе! — гукнув Борсухмиз, рушаючи до дверей.

— Буду за мить, юначе, — прохрипів Аякс, намагаючись підвестися.

— Не вставайте самі, діду, — сказав Ґус. — Давайте я вам допоможу.

— Мене звуть не Дід, а Аякс! — насупився лучник.

— Просто хотів допомогти, — вибачився гаргуйль.

— Я ж бо ще можу піднятися без помочі, — наполягав Аякс. — Те, що я старий, не значить, що я безпорадний.

У пошуках допомоги я глянув на Ааза, але вони з Тандою вже виходили на двір.

Повернувшись назад на Аякса, я, здається, помітив маленьку синю фігурку — гремліна, який вислизнув через двері попереду нас. Та якщо це й був він, слід його вже прохолов.

# Розділ XVI

> «НекМІТливість — головна причина війн!» — Адольф Гітлер

На щастя, ворожа армія не зрушила з тих позицій, які вони займали, коли ми відправилися до Диви. Я кажу «на щастя», бо Ааз зазначав, що вони цілком могли відновити наступ за нашої відсутності. Якби так і сталося, повернувшись, ми б опинилися в тилу ворога, якщо не прямо посеред їхніх таборів.

Звісно, сказав це Ааз тільки після того, як ми повернулися до Бофта. Мій учитель сповнений корисної інформації, але вчасність залишає бажати кращого.

Аякс же не гаяв часу, коли ми прибули. Рухаючись зі жвавістю, що не відповідала його рокам, він натягнув лук і став, мружачись, дивитися на далекі табори.

— Ну що, юначе, — запитав він, не відриваючи погляду від ворожих строїв, — командуй, яка моя перша група мішеней?

Його нетерплячість трохи збила мене з пантелику, але Ааз спритно прикрив мене.

— Спершу, — проголосив він гордовито, — ми обговоримо наш остаточний план.

— Ми не очікували, що ти будеш з нами, Аяксе, — додала Танда. — Справжній лучник на нашому боці, природно, вимагає радикального перегляду бойових планів.

— Не турбуйте мене тим усім, — стенув плечима Аякс. — Просто хотів, щоби ви знали, що я вже готовий відробляти свою монету. Не спішіть. Я бачив надто вже багато програних війн — і все тілько через те, що ніхто не спромігся їх спланувати! Ви як не проти, я, ачей, дам хропака ненадовго. Будіть, як тре буде постріляти.

— Е-е-е... добре, Аяксе, — погодився я.

Без зайвих подальших розмов Аякс улігся та закутався у свою мантію. За кілька хвилин він уже тихенько хропів, але я помітив, що лук він однаково міцно тримав у руці.

— Ось це, видно, досвідчений солдат, — зауважив Ааз. — Завжди спить там і тоді, де це можливо.

— Бажаєте, аби я провів швиденьку розвідку, шефе? — запитав Ґус.

— Гм... — завагався я, швидко глянувши на Ааза. Наставник упіймав мій погляд і кивнув головою. — Гаразд, Ґусе, — завершив я. — Ми чекатимемо на тебе тут.

— Я проведу розвідку в іншому напрямку, — зголосився Борсухмиз.

— Добре, — кивнув я. — Аазе, проведеш їм короткий інструктаж?

Мені лише хотілося скинути тягар лідерства на Аазові плечі, але він дуже органічно приєднався до розмови, ніби ми так і домовлялися:

— Є кілька деталей, які нам неодмінно слід уточнити, — урочисто промовив він. — По-перше, треба знайти поле бою — невелике, з місцями для укриттів. Ґусе, це на тобі. Ти знаєш, на що звертати увагу. Борсухмизе, твоя задача — дізнатися все, що тільки зможеш, про три найближчі табори.

Обидва розвідники енергійно кивнули головами.

— Тільки памʼятайте: не потрапляйте нікому на очі, — попередив Ааз. — Ця інформація нічого не варта, якщо ви не зможете повернутися з нею.

— Облиш, Аазе, — дорікнув Ґус. — Що в них є такого, що пробило би моє старе каміння?

Він засвідчив свої слова, тріснувши передпліччям по маленькому деревцю. Воно впало від удару, вочевидь, анітрохи не пошкодивши руку гаргуйля.

— Я не знаю, — зізнався Ааз. — І не хочу знати, поки що. Ти — одна з небагатьох наших несподіванок. Краще лишити ворога непопередженим. Розумієш?

— Розумію, Аазе, — кивнув Ґус і рушив геть.

— Скоро повернуся, — махнув рукою Борсухмиз і попрямував у протилежний бік.

— Тепер, як ми маємо хвилинку, — звернувся я до Ааза, так само махнувши Борсухмизу на прощання, — розкажи мені, будь ласка, про наш остаточний план. Хоча я навіть не знаю, яким був попередній.

— З цим усе просто, — відповів Ааз. — Ніякого плану немає... ще.

— І... коли він у нас зʼявиться? — запитав я з вимушеним терпінням.

— Напевно, у розпалі бою, — позіхнув мій наставник. — Вигадувати щось до того — це безглуздя. Надто багато невідомого.

— Можливо, було б непогано хоч би в загальних рисах продумати, як діяти, і вже тоді вирушати в бій? — наполягав я. — Мене б це, принаймні, заспокоїло.

— А, ну в загальних рисах я, звісно, знаю, як діяти, — визнав Ааз.

— Хіба він не милий? — Танда широко посміхнулася. — Аазе, може, поділишся з нами своїми думками? Нам теж цікаво.

— Ну... — ліниво почав він, — правила гри будуть такі: знудити та знесилити. Силою нам їх не здолати. Наших ресурсів недостатньо навіть для спроби.

Я стримав саркастичне зауваження та дозволив йому продовжити:

— А от «знудити та знесилити» — це ми можемо, — посміхнувся він. — Одразу скажу, на нашому боці ми маємо цілих дві потужні зброї.

— Аякс і Ґус, — послужливо підказав я.

— Страх і Бюрократія, — виправив мене Ааз.

— Що, ще раз? — насупилася Танда.

— Тандо, дівчинко моя, — посміхнувся Ааз. — Твої подорожі між вимірами розбестили тебе. Ти геть забула, як мислить простий народ. Будь-хто пересічний з хай там якого виміру нічого не тямить у маґії, тим паче в її обмеженнях. Якщо малий скаже їм, що може зупинити сонце або змусити дерева рости догори дригом, вони повірять йому. Особливо, якщо за ним ходитимуть декілька дивних створінь, які тільки слугуватимуть доказом магічних сил. І... ми маємо визнати, цього разу, команда в нас досить дивна.

— Що таке Бюрократія? — запитав я, нарешті вставивши слово.

— Тяганина... робочий устрій, — почав пояснювати Ааз. — Організація виконання справ, яка заважає виконувати справи. У даному випадку її називають ланцюгом командування. Величезна армія, з якою ми зіткнулися, має працювати як добре змащений механізм, бо інакше перечепиться через власні ноги. Бʼюся об заклад, якщо підкинути кілька жмень піску їм у шестерні, вони більше воюватимуть одне з одним, аніж із нами.

Це був один із перших разів, коли Ааз дійсно пояснив щось сказане. Краще б він цього не робив. Мене це тільки більше заплутало.

— Ем-м... і як ми це зробимо? — запитав я.

— Буде видно, після першої воєнної ради, — стенув плечима Ааз.

— А чим ми зараз займаємося?

— Я говорю про раду з ворогом, — насупився Ааз. — Десь у найближчий час тобі доведеться зустрітися з одним із їхніх офіцерів і вирішити, як ми вестимемо цю війну.

— Мені? — я закліпав.

— Ти тут керуєш обороною, памʼятаєш? — Ааз посміхнувся до мене.

— Така вже робота, красунчику, — підтвердила Танда.

— Заждіть хвилинку, — втрутився я. — Щойно прийшло в голову... Здається, в мене є краща ідея.

— Це я точно вислухаю, — посміхнувся Ааз.

— Та ну тебе, Аазе, — пригрозила Танда, штовхнувши його в ребра. — Що ти вигадав, красунчику?

— Серед нас є треновані вбивці, правильно? — зауважив я. — Чому би просто не дати їм попрацювати? Якщо достатня кількість офіцерів на ранок виявляться мертвими, то, швидше за все, армія розвалиться. Правильно?

— Не вийде, малий, — прямо заявив Ааз.

— Чому?

— Ми можемо відходити трохи від правил, але прямо порушувати їх — ні, — пояснив Ааз. — Війни ведуться між військами. Вбивати офіцерів, не вступаючи в бій з їхніми солдатами, суперечить традиції. Я сумніваюся, що твої бійці погодяться з таким планом. Досвідчені солдати, от як Аякс, так точно відмовляться від будь-якої подібної схеми.

— Він має рацію, — підтвердила Танда. — Наймані убивці беруть замовлення на окремих осіб, і якщо це в рамках персональних суперечок. Ми не вбиваємо військових командирів.

— Але ж було б так просто, — наполягав я.

— Подивись на це з іншого боку, малий, — сказав Ааз. — Якщо так чинити зможеш ти, значить зможуть і вони. За нинішніх обставин жоден убивця не згодиться заколоти тебе. Ти справді хочеш це змінити?

— І що мені казати на воєнній раді? — запитав я.

— Я розповім тобі все, коли прийде час, — запевнив мене Ааз. — Прямо зараз краще сплануємо інше.

— Що саме? — запитала Танда.

— Наприклад, що робити з тими сигнальними вежами, — відповів Ааз, указуючи головою в бік однієї з віддалених споруд. — Ми, мабуть, не встигнемо розшифрувати їхній код, то найкраще, що ми зможемо зробити, — це якимось чином порушити сигнали. Ти казала, що придбала щось для спецефектів на Базарі. Може там є щось, що допоможе нам з вежами?

— Не впевнена, — задумливо насупилася Танда. — Було би добре, якби ти розказав бодай щось із цього всього до того, як я пішла за покупками.

— Може Аякс? — запропонував я.

— Що Аякс? — перепитав Ааз.

— Наскільки близько він має бути до вежі, аби вивести її з ладу?

— Не знаю, — стенув плечима Ааз. — Чому б тобі не запитати в нього?

Прагнучи перевірити свою власну пропозицію, я підійшов до сплячого стрільця та присів навпочіпки поруч.

— Ам-м-м... Аяксе, — сказав я тихенько.

— Щось тре, юначе? — запитав старий, миттєво прокинувшись.

— Бачите ті сигнальні вежі? — запитав я, указуючи на далекі споруди.

Аякс звівся на ноги та примружився, спрямувавши погляд у вказаному напрямку.

— Аджеж, бачу, — кивнув він.

— Ми хотіли... тобто... я хотів запитати, чи могли би ви якось своїм луком порушити їхні сигнали?

Замість відповісти Аякс витягнув з-під плаща стрілу, натягнув її і випустив, перш ніж я встиг його зупинити.

Шпичак зник у напрямку найближчої вежі. Затамувавши подих, я напружив зір, намагаючись простежити за його польотом.

На платформі якраз стояв солдат, що притулив корогву до огорожі поруч. Раптом знамено перекинулося, очевидно, відірвавшись від держака. Чоловік нахилився і підняв нижню частину зламаної жердини, оглядаючи її розгублено.

— Інші цілі? — поцікавився Аякс.

Він безтурботно спирався на свій лук, спиною до вежі, у яку тільки-що влучив. Навіть не хотів переконатися, що постріл влучив у ціль.

— Ем... не зараз, Аяксе, — запевнив я його. — Можете повертатися до сну.

— Добре, синку, — посміхнувся Аякс, усідаючись. — Завтра цілей буде чимало.

— Звідки ви знаєте? — запитав я.

— Суджу з того сигналу, який щойно скинув, — вишкірився він. — То ж бо їхня армія готується завтра рушати.

— Ви розумієте їхні сигнали? — закліпав я.

— Аякже, — кивнув Аякс. — Є тілько вісім кодів, що їх використовують різні армії, а я знаю їх усі. Таке в мене ремесло.

— І вони йтимуть уже завтра?

— Я так і сказав, — насупився стрілець. — В чому річ? Ти оглух?

— Ні, — поспішно запевнив його я. — Це просто змінює наші плани, от і все. — Лягайте спати.

Повернувшись до нашої наради, я помітив, що Танда й Ааз поглинуті розмовою з Борсухмизом.

— Погані новини, малий, — повідомив мені Ааз. — Борсухмиз каже, армія рушає вже завтра.

— Знаю, — відповів я. — Щойно дізнався від Аякса. Борсухмизе, ти теж умієш читати їхні сигнали?

— Нє, — визнав біс. — Але гремлін може.

— Який ще гремлін? — Ааз зціпив зуби.

— Був тут ще хвилину тому, — насупився Борсухмиз, озираючись навколо.

— Що ж, красунчику, — зітхнула Танда, глянувши на мене. — Здається, часу на планування в нас не лишилося. Поклич краще дракона. Думаю, завтра нам знадобиться все, що ми тільки маємо.

Глип пішов десь гуляти незабаром після нашого приходу, хоча ми все ще чули, як він нишпорив у заростях чагарнику.

— Іди ти по дракона, Тандо, — наказав Ааз. — Хоч я й не розумію, як він може нам допомогти... Ми з «шефом» маємо обговорити завтрашню воєнну раду.

Уся та впевненість, що наповнювала мене, коли Ааз розповідав про свій грандіозний план, розвіялася. Танда була права. У нас не лишилося часу.

# Розділ XVII

> «Дипломатія — витончена зброя освіченого воїна». — Аттіла

Ми терпляче очікували на воєнну раду. Удвох. Ааз і я. Проти цілої армії.

Це, звісно, була ідея мого наставника. Якби в такій ситуації я лишився сам-один, то й до вечора не дожив би.

Намагаючись ігнорувати ці нещасні думки, я кашлянув тихенько та звернувся до Ааза, рухаючи тільки краєм рота:

— Аазе?

— Що, малий?

— Довго ми тут стоятимемо?

— Доки нас не помітять і не вчинять щось із нами.

Приголомшливо. Або ми зогниємо на цьому самому місці, або нас нашпигують стрілами.

Ми стояли ярдів зо двадцять від одного з таборів, і між нами й ними не було нічого — тільки галявинка. Ми добре бачили всю їхню метушню, і, теоретично, вони теж могли нас помітити. Саме тому ми стояли там, де стояли, — аби привернути увагу. На жаль, доки нас ніхто не помічав.

Ми вирішили, що на першу раду ми з Аазом вийдемо тільки вдвох, щоби приховати справжню нашу силу. Мені також спало на думку, що ми ще й приховуємо справжню нашу слабкість, але відчув, що говорити про таке було б негарно.

Спершу Борсухмиз наполягав на тому, що йти зі мною мав він, а не Ааз, стверджуючи, що біси набагато вправніші у переговорах, аніж збоківці. Але Ааз достатньо переконливо вказав йому, що в даному випадку ми торгуватимемося не за скляні намистини чи подушки-пердушки, а за перемогу у війні... і якщо біс хоче довести Аазу, що знає більше нього про те, як битися...

Зайве казати, Борсухмиз після такого аргументу відступив. Це було на краще, оскільки мені самому не прийшлося відкрито відхиляти його пропозицію. Можливо, я не найкмітливіший учень, та все ж памʼятаю, як легко Ааз переторгував Борсухмиза останнього разу.

Крім того, якщо зараз нічого не вдасться, то я хотів би, щоби мій наставник був поруч і мав змогу розділити наслідки зі мною.

Тож так ми стояли, відкриті для ворога, і навіть без меча, аби захиститися. Це теж була ідея Ааза. Він стверджував, що наша беззбройність передавала цілих три речі. По-перше, це показувало, що ми тут для переговорів — не для бійки. По-друге, так ми демонстрували нашу впевненість у моїх магічних здібностях. По-третє, це заохочувало нашого ворога зустріти нас так само беззбройно.

Ще він зазначив, що Аякс ховатиметься за деревами позаду зі стрілами напоготові. Справжній лучник, імовірно, захистить нас краще, аніж пара мечів, якщо щось піде не так.

Звичайно, він мав рацію, але це ніяк не заспокоювало мої нерви, поки ми стояли й чекали.

— Увага, малий, — пробурмотів Ааз. — У нас гості.

І справді, досить кремезний солдат швидко крокував через галявинку в наш бік.

— Малий! — раптово зашипів Ааз. — Маскування!

— Що з ним? — прошепотів я у відповідь.

— Його немає! — пролунало у відповідь.

А й правда! Я ретельно відновив йому зовнішність «сумнівного персонажа», але зовсім забув про свою. Через те, як легко наша різношерста команда визнала моє лідерство в моєму звичайному вигляді, я геть забувся про те, що на бофтурів справити враження куди складніше, аніж на демонів.

— Зробити?.. — почав я.

— Запізно! — загарчав Ааз. — Прикидайся тепер.

Солдат уже майже дійшов до нас. Достатньо близько, аби я помітив, як різко він змінив свій зануджений вираз обличчя, примусивши себе посміхнутися.

— Вибачаюсь, панове, — окликнув він відпрацьованим авторитетним голосом. — Вам прийдеться звільнити територію. Ми скоро рушаємо, а ви нам заважаєте.

— Поклич свого чергового командира! — вигукнув йому у відповідь Ааз.

— Кого? — насупився солдат.

— Чергового командира, денного старшину, офіцера... як би в вас його не називали. Поклич того, хто керує вашим підрозділом, — пояснив Ааз. — Хтось у вас має бути за головного, і якщо ти скажеш, що це ти, то я назвуся королевою травня[^19].

[^19]: Королева травня — персоніфікація традиційного травневого свята у багатьох європейських країнах і Північній Америці. За звичаєм для параду обирається дівчина, яка рушить попереду всіх. Вона вбирається в білу сукню та надягає тіару або корону. Після параду королева виголошує промову, і діти переходять до танців — святкують юність і весну.

Незалежно від того, чи зрозумів солдат Аазову алюзію (я не зрозумів), загальний підтекст він уловив правильно.

— Так, у нас є головний, — пробурчав він. Його обличчя трохи спохмурніло. — Він зараз дуже зайнятий, тож йому не до розмов із цивільними. Пане, у нас зараз підготовка до передислокації військ, тож відійдіть з сином з нашого шляху. Якщо вам хочеться подивитися на солдатів, то вам доведеться маршувати з нами, аж доки ми не розібʼємо табір увечері.

— Ти хоч уявляєш, із ким ти говориш? — запитав я напрочуд мʼяким голосом.

— Мені все одно, хто там твій батько, синку, — відповів солдат. — Нам треба...

— Мене звуть не «синок», а Сків! — прошипів я, виструнчившись. — Я — придворний маг Неймовіріума — присягнув захищати його. Тож раджу покликати нарешті свого командира.... чи може ти хочеш завтра зранку прокинутися жабкою посеред латаття?

Солдат відступив на крок і підозріло подивився на мене.

— Він серйозно?

— Як тобі взагалі мухи, подобаються? — посміхнувся Ааз.

— Тобто, він серйозно може?..

— Слухай, — перебив Ааз, — я слуга цього малого не просто через його жахливий характер, якщо ти розумієш, до чого я.

— Розумію... ем-м... — солдат обережно відійшов у бік табору. — Я... е-е-е... я приведу командира.

— Ми зачекаємо тут, — запевнив його Ааз.

Солдат кивнув і покрокував помітно швидше, аніж підходив до нас раніше.

— Поки непогано, — посміхнувся мій наставник.

— А що не так з моїм характером? — прямо поцікавився я.

Ааз зітхнув.

— Пізніше малий. Зосередься зараз на тому, що ти маєш виглядати відсторонено та гордо, добре?

Добре це чи ні, а робити нам більше не було чого, — тільки стояти й чекати на офіцера, що мав підійти.

Очевидно, новина про нашу появу поширилася дуже швидко, оскільки натовп солдатів зібрався з нашого боку табору ще задовго до того, як ми побачили будь-які ознаки командира. Здавалося, усі приготування до відходу призупинилися, принаймні тимчасово, поки солдати, вишиковані в лінію, повитягували шиї та спостерігали за нами.

Було навіть трохи приємно відчути, який фурор ми викликали, аж доки я не помітив, як декілька солдатів повільно та впевнено вдягалися в обладунки та закріплювали на собі зброю, перш ніж приєднатися до юрби.

— Аазе! — прошепотів я.

— Що, малий?

— Я думав, у нас тут буде мирна зустріч.

— Так і буде, — запевнив мене наставник.

— Але ж вони озброєні! — зауважив я.

— Розслабся, малий, — прошепотів Ааз у відповідь. — Не забувай, нас прикриває Аякс.

Я намагався зосередитися на цій думці. Але побачив, як до нас наближається командир у супроводі двох солдатів, тож зосередився натомість на мечах, які вони несли.

— Аазе! — зашипів я.

— Розслабся, малий, — радив мій наставник. — Не забувай про Аякса.

І я не забував. Крім того я не забував, наскільки ж цих солдатів насправді більше, ніж нас.

— Я так розумію, ви, панове, посланці з Неймовіріума? — запитав командир, зупинившись перед нами.

Я рвучко кивнув, сподіваючись, що різкість мого руху сприймуть за роздратування, а не за страх.

— Чудово, — посміхнувся командир. — Тоді, як перший представник Імперії, який звʼязався з представниками Неймовіріума, я маю честь офіційно оголосити війну вашому королівству.

— Як тебе звати? — недбало запитав Ааз.

— Клод, — відповів командир. — А що?

— Історики люблять такі деталі, — стенув плечима Ааз. — Що ж, Клоде, як перші представники Неймовіріума, які звʼязалися з представником вашої Імперії під час війни, ми маємо честь висунути вимогу про вашу беззаперечну капітуляцію.

Це викликало посмішку в командира.

— Капітуляцію? — засміявся він. — Пропонуєте здатися перед калікою й дитиною? Ви, мабуть, збожеволіли. Навіть якби я мав такі повноваження, то не здався б.

— Точно, — похитав головою Ааз, ніби не подумав про очевидне. — Ми мали б здогадатися. Хтось, хто відповідає за якесь там постачання, не матиме стільки ваги в такій величезній армії, ге?

Ааз і я обрали саме цей табір, бо солдати тут відповідали за постачання. Це означало, що вони були легко озброєні та, ми сподівалися, не належали до елітних бойових груп.

Однак Аазова шпилька зачепила командира за живе. Він перестав посміхатися й опустив руку на руківʼя меча. Я знову згадав про влучність Аякса.

— У мене більш ніж достатньо повноважень, аби розібратися з вами двома, — прошипів він.

— Повноважень — можливо, — позіхнув я. — А от сили... Відверто сумніваюся.

Як я вже згадував, моя впевненість насправді була набагато нижчою за ту, що я демонстрував. Почесна варта командира повторили його рух, і тепер кожен із трьох наших супротивників стояв напоготові, тримаючись за мечі.

— Дуже добре, — огризнувся Клод. — Вас було попереджено. Наразі ми збираємося перевезти всі наші вози через цю галявину. Якщо ви опинитеся на шляху, то звинувачуйте тільки себе.

— Згода! — нахилився Ааз. — Скажімо, завтра опівдні?

— Завтра? — насупився командир. — Чому не тут і зараз?

— Ну, Клоде, ну, — застерігав Ааз. — Ми ж говоримо про перше бойове зіткнення в рамках нової кампанії. Звісно, тобі знадобиться певний час, аби спланувати тактику.

— Тактику? — задумливо перепитав Клод.

— ...і передати командуванню, що ти очолюватимеш дебютний гамбіт[^20], — недбало провадив Ааз.

[^20]: Гамбіт у шахах — це навмисна жертва фігурою задля отримання іншої переваги пізніше у грі.

— Гм... — командир задумався.

— ...і викликати підкріплення, — додав я. — Якщо звісно, ти не хочеш лишити всю славу собі.

— Слава!

Це спрацювало. Клод накинувся на моє слово, неначе дивол на золоту монету. Ааз мав рацію, коли припустив, що командири постачання не часто бачать справжній бій.

— Я... Я не думаю, що нам знадобиться підкріплення, — пробурмотів він несміливо.

— Упевнений? — запитав Ааз із насмішкою. — Шанси лише сто до одного на вашу користь.

— Так, він же чарівник, — посміхнувся Клод. — Хороший командир не може бути надто обережним. Проте, було б безглуздо залучати завелику кількість командирів... е-е.... я мав на увазі, солдатів... для такої незначної сутички.

— Клоде, — промовив Ааз із неприхованим захопленням. — Бачу, мислиш ти як справжній військовий, і ого-го який. Переможемо ми чи програємо, я з нетерпінням чекаю, коли ти станеш моїм супротивником.

— Навзаєм, сер, — так само поважно відповів командир. Тоді, скажімо, опівдні?

— Ми будемо тут, — кивнув Ааз.

На цих словах командир розвернувся та швидким кроком попрямував назад до табору, поки його охорона слухняно шкандибала поруч.

Наші товариші засипали нас запитаннями, коли ми знову сховалися за деревами.

— Домовилися, шефе? — запитав Борсухмиз.

— Без проблем? — наполягала Танда.

— Дитячі забавки, — похвалився Ааз. — Правда, малий?

— Ну, — скромно почав я. — Мені було трохи лячно, коли вони потягнулися за мечами. Я би геть розгубився, якби не Аякс... до речі, а де Аякс?

— Він он там у кущах, — повідомив Ґус, тицьнувши великим пальцем у зарості зелені трохи далі від дерев. — Мав уже повернутися.

Коли ми знайшли Аякса, він міцно спав, згорнувшись калачиком навколо лука. Довелося кілька разів потрясти його, аби розбудити.

# Розділ XVIII

> «Прямо перед боєм, мамо, думав тільки я про вас...[^21]» — рядовий Гавчук

[^21]: «Just before the battle, mother» — перший рядок відомої в Америці військової пісні, що була популярна під час Громадянської війни, особливо серед солдатів армії Союзу.

Довгий, слизький язик обрушився на мене з пітьми. Його супроводжував потік смердючого дихання, що міг виходити тільки з однієї пащі.

— Глипе!

Я мимоволі почав відштовхувати дракона, але раптом передумав.

— Привіт, друзяко, — посміхнувся я, зачухавши йому за вухом. — Самотньо тобі?

У відповідь мій улюбленець плюхнувся на бік, аж земля затряслася. Довжина його звивистої шиї легко дозволяла йому виконувати подібні маневри, не відриваючи голови від моїх рук.

Вірна прихильність дракона ви???кликала посмішку на моєму обличчі — вперше відтоді, як я відійшов походити. Довгоочікувана самотність виявилася протиотрутою від мого нервового безсоння.

Я притулився до дерева, спостерігаючи за плямками світла, що окреслювали ворожий табір. Хоч денні події й виснажили мене, я геть не міг заснути, — мій розум був переповнений страхом і передчуттям завтрашньої сутички. Не бажаючи привертати увагу до свого неспокою, я крадькома рушив сюди, аби побути на самоті.

Однак, яким би непомітним я не намагався бути, Глип, очевидно, помітив мій рух і прийшов скласти компанію.

— Глипе, Глипе... — прошепотів я. — Що ж нам робити?

У відповідь він притулився до мене ближче та поклав свою голову на мої коліна, аби я продовжував гладити його. Здавалося, він непохитно вірив у мою здатність впоратися з будь-якою проблемою, що б там не сталося. І я всім серцем бажав розділити його впевненість.

— Сківе? — почувся тихенький голос праворуч від мене.

Я повернув голову та побачив Танду, що стояла поруч зі мною. Коли маєш друзів-убивць, трохи непокоїть, наскільки тихо вони пересуваються.

— Можна тебе на хвилинку?

— Звісно, Тандо, — відповів я, поплескуючи по землі біля себе. — Сідай.

Замість того, щоби сісти на вказане мною місце, вона припала до землі прямо там, де стояла, підібгавши під себе ноги.

— Щодо Аякса... — нерішуче почала вона. — Не хочу тебе турбувати, але я хвилююся за нього.

— Що сталося?

— Ну, всі докоряють йому за те, що він заснув сьогодні, коли мав прикривати вас, — пояснила вона. — Він сприйняв це досить гостро.

— Я й сам не в захваті від цього, — з гіркотою зауважив я. — Не дуже класно дізнаватися, що ми з Аазом були геть одні. Якби щось пішло не так, нас би порвали на шмаття, а наш досвідчений стрілець, на якого ми так розраховували, навіть не втрутився б!

— Знаю, — голос Танди ледве можна було почути. — І я не звинувачую тебе в тому, що ти так кажеш. У якомусь сенсі, я звинувачую себе.

— Себе? — закліпав я. — Чому?

— Я поручилася за нього, Сківе, — прошепотіла вона. — Хіба ти не памʼятаєш?

— Ну, це, звісно, так, — зізнався я. — Але ж ти не знала...

— Мала б знати, — перебила вона прикрим тоном. — Я мала розуміти, скільки Аяксу вже років. Йому не місце тут, Сківе. Ось, чому я хотіла поговорити, — зроби щось з цим.

— Я? — мене охопив подив. — Що ти хочеш, щоби я зробив?

— Відізви його, — просила Танда. — Це нечесно по відношенню до тебе, адже він ставить всю місію під загрозу, і нечесно по відношенню до Аякса — лишати його в такому становищі.

— Я не це мав на увазі, — прошепотів я, хитаючи головою. — Мені дивно, що ти звертаєшся з цим до мене. Тобі слід було переконувати Ааза.

— Тут ти помиляєшся, Сківе, — заперечила вона. — Не Ааз очолює нашу групу, а ти.

— Бо він так сказав на Диві? — посміхнувся я. — Облиш, Тандо. Ти ж знаєш Ааза. Він просто був на емоціях. Сама розумієш, досі всі рішення приймав він.

Танда захитала головою, і місячне світло заблищало на її волоссі.

— Я *дійсно* знаю Ааза, Сківе. Краще, ніж ти, — сказала вона. — Він великий шанувальник субординації. Якщо Ааз сказав, що ти лідер, — значить ти лідер.

— Але...

— ...крім того, — продовжувала вона, незважаючи на мої заперечення, — Ааз — лише один із членів команди. Важливо те, що всі розраховують на тебе. На тебе, а не на Ааза. Ти їх найняв, тож ти тепер шеф.

Найстрашніше було те, що вона мала рацію. Самому мені на думку це не приходило, але все, сказане нею, — правда. Я був надто зайнятий власними турботами, аби замислитися над цим. Тепер, коли мені відкрилася вся повнота моєї відповідальності, на мене нахлинула нова хвиля сумнівів. Я навіть не був упевнений у собі як у магові, що там говорити про роль ватажка...

— Мені треба подумати над цим, — протягнув я.

— У тебе не так багато часу, — зауважила вона. — Війна за розкладом уже завтра.

Ліворуч від нас у кущах пролунав тріск, що перервав нашу розмову.

— Шефе? — мʼяко озвався Борсухмиз. — Зайняті?

— Типу того, — відповів я.

— Ну, це займе лише хвилинку.

Перш ніж я встиг відповісти, дві тіні відокремилися від кущів і підійшли до мене. Однією тінню виявився Борсухмиз, а іншою — Ґус. Через шум я мав би здогадатися, що біса супроводжує гаргуйль. Як і Танда, сам він міг пересуватися абсолютно безшумно, неначе привид.

— Ми тут говорили про Аякса, — почав Борсухмиз, присівши навпочіпки поруч, аби приєднатися до розмови.

Гаргуйль послідував його прикладу.

— Ага, — підтвердив Ґус. — Ми втрьох хотіли запропонувати вам дещо.

— Так, — кивнув Борсухмиз. — Ґус і я, і гремлін.

— Гремлін?

Біс роззирнувся довкола, закрутивши шиєю.

— Він, мабуть, лишився в таборі, — Борсухмиз стенув плечима.

— Кажи про Аякса, — промовила Танда.

— Ми вважаємо, вам слід вивести його з команди, — оголосив Ґус. — Відправте його назад на Диву, подалі від лінії вогню.

— Це не для нас, — поспішив пояснити Борсухмиз. — Це для нього. Він хороший старий, і нам геть не хочеться, щоби з ним щось сталося.

— Він *і правда* старий, — пробурмотів я.

— Старий! — вигукнув Ґус. — Шефе, гремлін сказав, що ходить за Аяксом уже понад двісті років... Двісті! За його словами, лучник був старий навіть тоді, коли їхні шляхи вперше перетнулися. Він не помре, якщо омине цю війну, але може загинути, якщо битиметься в ній.

— А чому взагалі гремлін ходить за ним по пʼятах? — поцікавився я.

— Я ж казав тобі вже, малий, — пролунав голос з іншого боку. — Гремлінів не існує.

З цією фразою Ааз усівся поруч, поміж мною і Тандою. Намагаючись заспокоїти серце, я подумав, що знаю аж надто багато безшумних створінь.

— Привіт, Аазе, — сказав я, удавано посміхнувшись. — Ми якраз говорили про...

— Знаю. Все чув, — перебив Ааз. — І на цей раз я згоден.

— Правда? — закліпав я.

— Звісно, — позіхнув він. — Перед нами явне порушення контракту. Він найнявся на роботу в якості лучника, і перше ж завдання, що було йому доручене, він буквально проспав.

Насправді, це було вже друге завдання. Я раптом згадав, як Аякс націлився і плавним, гнучким рухом пустив стрілу, зрізавши нею сигнальну корогву, — так далеко, що ледве видно.

— Моя порада — повернути його на Диву, — сказав Ааз. — Якщо бажаєш заспокоїти сумління, заплати частково, випиши хорошу рекомендацію... але таким, який він є, ніхто його вже не найме.

Можливо, це було через Тандині слова, але я раптом усвідомив, що Ааз чітко сформулював свою пропозицію як пораду — не наказ.

— Увага, друзі, — прошепотів Борсухмиз. — У нас гості.

Простеживши за його поглядом, я помітив, як Аякс, спотикаючись, наближається до нас. Його примарна блідість мерехтіла в темряві, неначе... ну, неначе примара. Я ще подумав, у цьому місці, куди я прийшов усамітнитися, стало аж надто людяно.

— Здрастуй, юначе, — привітався він. — Не хтів вам заважати! Не знав, що в вас тут збори.

— Ми... е-е... ми просто балакали, — пояснив я, раптом зніяковівши.

— Я, ачей, здогадуюсь про що, — зітхнув Аякс. — Ну, я ж бо то збирався сказати все наодинці, але, гадаю, ви всі теж маєте право се чути.

— Сказати що, Аяксе?

— Я йду у відставку, — промовив він. — Думаю, то єдиний гідний вчинок, що я можу скоїти... після того, що сьодні трапилося.

— Це могло статися з кожним, — стенув я плечима.

— Дуже мило з твого боку, юначе, — усміхнувся Аякс. — Та я ж бачу свій талан. Я вже притьма старий, аби приносити комусь користь. Настав час і мені се визнати.

Я помітив, як поникли його плечі. Він став зовсім млявий, геть не такий, як коли ми вперше зустрілися на Диві.

— І не думай про гроші, — продовжував Аякс. — Я ні чорта не зробив, тож, гадаю, ти мені нічо не винен. Якщо хтось жбурне мене назад на Диву, я відстану від вас усіх, і ви вестимете свою війну так, як її тре вести.

— Що ж, Аяксе, — зітхнув Ааз, підводячись на ноги та простягаючи руку. — Ми сумуватимемо за тобою.

— Ану зачекайте! — проголосив я холодним тоном. — Ви мені кажете, що розриваєте наш контракт?

Аякс с тріском здійняв свою голову.

— Очікував більшого від справжнього лучника, — договорив я.

— Я б то не казав, що розриваю контракт, юначе, — дбайливо сказав старий стрілець. — То скоріш відхід за обопільною згодою. Я ж бо вже надто старий...

— Старий? — перебив я. — Я знав, що ви старий, коли наймав вас. Знав, що ви старий, коли ламав голову над стратегією завтрашнього бою, — усе навколо вашого лука. Знав, що ви старий, Аяксе, але ж не знав, що ви — боягуз!

Поруч хтось різко ахнув, але я не бачив, хто. Уся моя увага була зосереджена на Аяксі. Це вже не був той повержений, пониклий старий. Переді мною стояв гордий, розлючений воїн, що височів над землею.

— Синку, — прогарчав він. — Я знаю, що старий, бо молодим убив би за такі слова. Та я ні разу в житті не тікав з поля бою, і ніколи не порушував клятьби. Якщо хочеш, аби я завтра стріляв, — я постріляю. Тоді, ачей, побачиш ти, що се таке — мати справжнього лучника на своєму боці!

Ось так договоривши, він крутнувся на пʼятах і попрямував у темряву.

Це був розрахований ризик, але я однаково відчув, як укрився холодним потом, зіткнувшись із гнівом старого. А ще я помітив, що решта групи дивилася на мене в мовчазному очікуванні.

— Гадаю, вам усім цікаво, чому я це зробив, — усмішка розтягнулася на моєму лиці.

Мені хотілося, щоби хтось щось сказав, але тиша тривала.

— Я ціную всі ваші поради та сподіваюся, що ви продовжуватиме давати їх і надалі. Але це я очолюю наш загін, тож остаточні рішення мають бути моїми.

Краєм ока я помітив, як Ааз підняв брову, але вирішив не звертати уваги.

— Усі ви, включаючи Аякса, говорили, що якщо я відпущу його, якщо відправлю назад на Диву, то нічого страшного не станеться. Я не згоден. Це забрало б у нього ту єдину річ, яку Час не зачепив... його гордість. Це підтвердило б Аяксові найгірші побоювання, ніби він став нікому не потрібним старим.

Я пройшовся поглядом уздовж своїх слухачів. Жоден із них не дивився в мої очі.

— Тож так, його можуть убити. І що з того? Він приймав цей ризик у кожній війні, у якій брав участь. Я краще відправлю його в бій, знаючи точно, що там його убʼють, аніж приречу на живу смерть непотрібного солдата. Наразі ж у нього є шанс, і як його наймач, я відчуваю, що просто мушу цей шанс йому дати.

Я зробив паузу, аби перевести подих. Усі знову дивилися на мене, чекаючи на подальші слова.

— І ще одне, — рикнув я. — Не хочу більше чути розмов про те, що Аякс ні на що не здатний. Цей старий досі володіє луком краще, аніж будь-хто кого я коли-небудь бачив. Якщо я не зможу знайти спосіб ефективно використати його, то це моя провина як тактика, а не його! У мене є свої слабкі місця, але я не збираюся звинувачувати в них Аякса, так само, як і будь-кого з вас.

Тиша запанувала знову, але мені було байдуже. Я сказав своє слово й не відчував жодного бажання безцільно базікати, тільки б заповнити порожнечу.

— Що ж, шефе, — Борсухмиз прокашлявся, підвівшись на ноги. — Гадаю, я піду посплю.

— Я теж, — повторив Ґус, підіймаючись.

— Тільки одне, — біс зупинився та подивився мені в очі. — Хочу сказати: мені дуже приємно працювати на вас.

Гаргуйль кивнув на знак згоди, і вони вдвох зникли в кущах.

Своєю щокою я відчув мʼякий поцілунок, але коли повернув голову, то Танда вже зникла.

— Знаєш, малий, — сказав Ааз, — колись із тебе вийде дуже хороший лідер...

— Дякую, Аазе, — відповів я.

— ...якщо тільки ти доживеш до того, — договорив мій наставник.

Ми ще деякий час посиділи пліч-о-пліч у мовчанні. Глип, мабуть, задрімав, бо лише тихенько сопів, поки я гладив йому голову.

— Якщо не секрет, — нарешті запитав Ааз, — що це ти маєш за грандіозний план на завтра, весь побудований навколо одного Аякса?

Я зітхнув і заплющив очі.

— Немає ніякого плану, — зізнався я. — Сподівався, що в тебе буде кілька ідей.

— Боявся я, що ти це скажеш, — буркнув Ааз.

# Розділ XIX

> «А що як вони оголосять війну, але прийде тільки одна сторона?[^22]» — Люцифер

[^22]: «Тільки уявіть: вони оголосять війну, але ніхто не прийде» — відомий в Америці антивоєнний слоган, який популяризували хіпі під час війни у Вʼєтнамі. Авторство над афоризмом приписується поету та біографу Карлу Сендбергу, але вираз остаточно поширила письменниця та публіцистка Шарлотта Кійз.

— Прокидайся, малий!

Я повернувся до тями від того, як щось із силою штовхнуло мене котитися лісовою травою. Імовірно, це була легка стопа мого наставника.

Коли я вже зупинився, то ледь зумів підняти голову.

— Аазе, — урочисто проголосив я. — Як лідер нашої команди, я прийняв ще одне рішення. Нехай у майбутньому мене будить Танда.

— І не мрій, — вишкірився Ааз. — Вона пішла на розвідку з правого флангу. Тож сьогодні або я, або дракон.

Чудовий вибір.

Раптом мої очі усвідомили, наскільки яскраво світило сонце.

— Йой! — закліпав я. — Котра година?

— Думаю, у нас є близько хвилини перед приходом Клода та його хлопців, — недбало сказав Ааз.

— Скільки? — я важко вдихнув.

Ааз на мить нахмурив брови, обдумуючи свої слова. Бофтівські одиниці часу ніяк не вкладалися в його голові.

— Години! — переможно посміхнувся він. — Так. Близько години.

— Це вже краще, — зітхнув я, занурюючись назад у своє горизонтальне положення.

— Вставай, малий! — наказав Ааз. — Ми дали тобі стільки сну, скільки було можливо, але зараз ти потрібен для огляду бійців.

— Ти всіх проінструктував? — я позіхнув, піднімаючись. — Усім все чітко ясно?

— Настільки чітко, наскільки дозволяють обставини, — стенув плечима Ааз.

— Гаразд, — відповів я, підхопившись на ноги. — Ходімо. Дорогою мені викладеш наші нові розробки.

Ми з Аазом не спали майже всю ніч, продумуючи сьогоднішній план, і я виявив, що мені не терпиться побачити, як він втілиться в життя.

— Ти маєш дякувати, що не воюєш за протилежну сторону, — хихикнув Ааз, коли ми рушили до інших. — Наш Клод використав час, що ми йому дали, на повну.

— Не даємо їм розслабитися, ге? — я посміхнувся.

— Аж зі сходу сонця, — самовдоволено підтвердив Ааз. — Муштруються, гострять мечі... в армії Імперії ніколи не буває нудно, це точно.

Ворог як-не-як гострить мечі, тож я не дуже розумів Аазів ентузіазм з цього приводу. На щастя, відповідати йому не було необхідності, адже до нас приєднався Ґус.

— Борсухмиз повернувся з розвідки, — розповідав він нам. — На лівому фланзі все ще тихо.

— Якби вони просили про допомогу, то хіба ми не зрозуміли б того за їхніми сигналами? — запитав я.

— Це якщо вірити їхнім сигналам, — заперечив Ааз. — Уже не вперше в історії, зʼясувавши, що ворог зламав їхній код, армія починає надсилати оманливі повідомлення.

— А, — буркнув я задумливо.

— До речі, про сигнали, — посміхнувся Ааз. — Памʼятаєш, що вони слали вчора? Типу, «зустріли незначний опір»...

— Так, — кивнув я.

— Що ж, схоже, Клод у свому прагненні заробити підвищення вирішив підняти ставки. За одну ніч ми перетворилися на «збройну опозицію... яку необхідно придушити силою!» Круто, правда?

Я важко ковтнув.

— Тобто, вони все ж таки перекидають підкріплення? — запитав я, намагаючись звучати невимушено.

— Нізащо, малий, — підморгнув Ааз. — Клод відкинув усі пропозиції допомоги, що йому надходили. Він наполягає на тому, що впорається і з тим загоном, яким командує.

— Грається з вогнем, я б сказав, — прокоментував Ґус.

— ...і ми якраз ті, хто штовхне його в полумʼя, — кивнув Ааз.

— А де Аякс? — запитав я, змінивши тему.

— Нижче лісом, обирає місце для стрільби, — відповів Ґус. — Не хвилюйтеся, шефе. Він не спить.

Насправді, щодо Аякса я зовсім не турбувався. Перед очима все ще виднілося його розлючене обличчя, яким воно було, коли я назвав його боягузом напередодні ввечері.

— Добридень, юначе, — привітався стрілець, виходячи з кущів. — Гадаю, я знайшов хорошу місцину.

— Здрастуйте, Аяксе, — відповів я. — Скажіть... а... коли у вас буде хвилинка? Я хотів би поговорити про вчорашнє.

— І не думай, — запевнив мене Аякс із посмішкою. — Я вже геть про те й забувсь.

Його очі спалахнули, геть спростовуючи сказані слова, але якщо він хотів прикинутися, що нічого не сталося, то я й не проти.

— Не хочу вас перебивати, — перебив Ааз, — але, думаю, наш Клод уже от-от зробить свій перший хід.

І правда, солдати з табору вишикувався в похідний стрій. Вози, запряжені солдатами, були зібрані та згруповані, а спереду та з боків розмістилися війська супроводу. Сигнальна вежа, незважаючи на її зовнішній вигляд, була, вочевидь, також переносною, тож спітнілі вояки, штовхали її у хвості формування.

— Пізно! — посміхнувся Аякс. — Я ж бо кажу, юначе, армії в усіх вимірах однакові.

— Гаразд, малий, — бадьоро промовив Ааз. — Роби, що треба. Нам пора на позицію.

Я кивнув і заплющив очі, аби зосередитися. Кількома мазками уявного пензля мені вдалося змінити постать Ґуса, і він став дзеркальним відображенням мене самого.

— Досить непогано, — критично прокоментував Аякс, переводячи погляд з Ґуса на мене та назад.

Я повторив процес, повернувши Аазу маскування «сумнівного персонажа».

— Що ж, ми пішли, — махнув рукою Ааз. — Зібʼємо ворога з пантелику!

Сьогоднішній план передбачав, що Ґус підмінить мене. Логіка полягала в тому, що якщо щось піде не так, то камʼяна плоть гаргуйля не тільки вбереже його від шкоди, а й послужить щитом для захисту Ааза.

Чомусь мені здавалося неправильним лишатися позаду у відносній безпеці, доки інші ризикують за мене. Я подумав, що вчора, можливо, назвав «боягузом» зовсім не того.

Однак, здавалося, стрілець прийняв план без жодних запитань.

— За мною, хлопче! — зареготав він. — Не хочу нічо пропустити!

З цими словами він розвернувся та занурився в кущі, не лишивши мені іншого вибору, окрім як слідувати на ним.

На щастя, обрана Аяксом точка спостереження була неподалік. Старий він чи ні, але темп ходи лучник задав шалений.

Натягнувши тятиву, Аякс присів навпочіпки та захихикав тихенько, очікуючи.

Умостившись поруч, я знайшов хвилинку, аби оглянути силові лінії — невидимі потоки енергії, з яких маги черпають свою силу. Поблизу було дві потужні: повітряна й земна. Це добре. Хоч Ааз і навчив мене зберігати маґію всередині себе, з огляду на кількість дій, що ми напланували на сьогодні, я все ж хотів залучити всі сили, які тільки міг.

Було видно, як Ааз і Ґус гідно крокували до визначеного місця битви. І поки вони йшли, противники тільки спостерігали у застиглому мовчанні.

На мить усі завмерли в очікуванні.

Тоді Клод обернувся до своїх і вигукнув перший наказ. Негайно півдюжини лучників вийшли зі строю та розійшлися віялом по обидва боки возів. Повільно, не поспішаючи, кожен із них витяг і натягнув стрілу, а тоді направив її на дві фігури, що не давали армії проходу.

Я зосередив свої сили.

Клод викрикнув щось до наших товаришів. Вони лишалися нерухомими.

Я зосередився.

Лучники випустили стріли. Ґус разюче здійняв руку.

Стріли зупинилися в повітрі та впали на землю.

Лучники здивовано подивилися одне на одного. Клод вигукнув другий наказ. Тремтячими рухами воїни натягнули луки ще раз і знову випустили по стрілі.

Летіли вони на цей раз не так рівно, але й цю хвилю я зміг зупинити.

— Молодець, юначе, — радісно вигукнув Аякс. — То ж бо їх розбурхало.

І справді, стрункі ряди солдатів захвилювалися — чоловіки перешіптувалися між собою. Клод помітив це також і наказав лучникам повернутися в стрій.

Перший раунд за нами!

Однак моє піднесення було недовгим. Солдати вже дістали мечі. Дві групи, призначені для охорони возів, подалися вперед. Вони утворили собою два крила, готові оточити Ґуса й Ааза за командою. Однак було видно, як нервує Клод — він навіть не наказав солдатам, що тягли вози, покинути свої позиції та відійти, аби зміцнити центр шеренги.

На це ми і чекали.

— Зараз, Аяксе! — прошипів я. — Заносьте стрілу.

— Памʼятаю, юначе, — посміхнувся лучник. — Готовий стріляти, коли скажеш.

Я почекав, поки він здійме лук, і сконцентрував інтенсивний промінь маґії в точці за кілька дюймів спереду.

Це було схоже на вправу із запалюванням свічки, і вийшло в мене так само добре, як і тоді, коли ми тренувалися вчора.

Кожна стріла, що вилітала з Аяксового лука, спалахувала, але продовжувала політ.

Знову і знову, з неймовірною швидкістю, лучник пускав шиплячі стріли крізь установлену мною точку вогню. Це вимагало всієї моєї концентрації — підтримувати необхідний потік енергії, час від часу переміщуючи точку, коли Аякс змінював наведення.

Нарешті, він опустив лук на бік.

— Має спрацювати, юначе, — усміхнувся він. — Поглянь оно.

І я поглянув. Там, удалині, за солдатськими лавами, з возів уже здіймалися тоненькі шлейфи диму. Уже за кілька хвилин Клодова група постачання лишиться без припасів.

Якби ж ми тільки мали ці кілька хвилин! Солдати на наших очах пішли в наступ на Ґуса й Ааза — їхні мечі виблискували на сонці.

— Гадаю, тре щось з отим зробити! — пробурмотів Аякс, знову здіймаючи лук.

— Заждіть секунду, Аяксе! — наказав я, намагаючись розгледіти далекі постаті.

Було видно, як Ааз і Ґус коротко переговорили, і тоді гаргуйль відступив назад і почав несамовито жестикулювати у сторону свого супутника.

Це зайняло якусь мить, та до мене, звісно, дійшло, що він робить. Посміхнувшись, я заплющив очі та зняв Аазове маскування.

Запанувала штовханина. Солдати в перших рядах, глянувши тільки на демона, що постав перед ними, подалися назад, ледь не затоптавши чоловіків за ними. Коли звістка про монстра поширилася, геть усі запанікували, хоча я дуже сумніваюся, що ті, хто був позаду, знали, від чого тікають.

Якщо хтось і помітив палаючі вози, то це їх геть не сповільнило.

— У-у-у! — закричав Аякс, ляснувши мене по спині. — Вийшло! Гляди, як дременули. Геть ніби хлопаки вперше збоченця бачать.

— Так воно, напевно, і є, — прокоментував я, намагаючись знову відчути плече.

— Знаш, — протягнув стрілець і примружився, дивлячись на сцену внизу. — У мене є ідея. Ці хлопаки чкурнули так швидко, що ж навіть сигналу не подали. Ачей, зробимо те за них?

— Як? — поцікавився я.

— Ну... — посміхнувся він. — Я знаю сигнали, а ти чародій. Якщо я скажу, яку корогву піднести, то ти зможеш те зробити? Без солдата, що тримав би її.

— Звісно, зможу, — погодився я. — Що треба піднести?

— Дай-но подумати, — насупився він. — Тре знайти череп, кількоро шматків червоної тканини, чорну кулю, і...

— Заждіть хвилинку, Аяксе, — сказав я, піднявши руку. — Думаю, є простіший сигнал, який вони точно зрозуміють. Дивіться.

Я спрямував ще один заряд енергії до платформи на вежі, і вона спалахнула вогнем.

— Як думаєте, вони зрозуміють? — посміхнувся я.

Аякс якусь мить дивився на палаючу вежу.

— Лепсько в тебе виходить, юначе, — промовив він нарешті. — Жбурлять вогонь так далеко.

— Ну... — скромно почав я, — ми, маги, вміємо...

— Аякже, — продовжив він. — Якщо ти вмієш і таке, то нащо ж тобі була наша з Чорником поміч? З тими возами?

Надто пізно я зрозумів свою помилку.

— Аяксе...

— Дивно, що ти доклав аж таких зусиль, тільки щоби переумити мене, що я не марний.

— Ви не марні, — рявкнув я. — Те, що іноді можна справитися без вас, не значить, що ви марні. Може, я й молодий, але ж прожив достатньо, аби зрозуміти це.

Аякс якусь мить дивився на мене, а тоді раптом посміхнувся.

— А щоб я провалився, якщо ти не правий, юна... Сківе, — засміявся він. — Знав же це, але забувсь ненадовго. Ходімо хильнемо вина з тієї бочки, що висить на драконі.

І ми разом повернулися до табору.

# Розділ XX

> «Ланцюг командування — це хребет військової структури, тож йому необхідно суворо слідувати». — Типовий Християнин

Настрій у нашому таборі був очікувано святковим. Якщо у мене і були якісь надії приєднатися до веселощів, то вони були розвіяні, як тільки Ааз гукнув мене до себе.

— Йди сюди, малий! — замахав він рукою. — Нам треба дещо спланувати!

— Такий бо інший бік професії генерала, юначе, — співчутливо пробурмотів Аякс. — Не тілько балачки та слава. Ти йди, йди. Я випʼю з хлопцями.

Кивком голови він показав на Ґуса й Борсухмиза, які вже сиділи з келихами вина. Танда ж була біля Ааза — чекала на мене. Це трохи полегшило мій вибір.

— Гаразд, Аяксе, — посміхнувся я. — Приєднаюся до вас трохи згодом.

— Вітаю, красунчику! — Танда підморгнула до мене, коли я підійшов. — Давно не бачила такої чистої роботи.

— Дякую, Тандо, — почервонів я.

— То... ви з Аяксом знову порозумілися, — сказав Ааз, дивлячись на мене з насупленими бровами. — Це вже само собою непоганий трюк. Як тобі це вдалося?

— Ми... е-е... ми добре поговорили, — туманно відповів я. — Ти щось казав про планування?

— Скоріше інструктаж, — зізнався Ааз. — Танда принесла кілька спецефектів, про які, гадаю, тобі варто знати.

Я зовсім забув про Тандині справи, через які я сам лишився на Базарі. Тепер, коли мені нагадали, моя цікавість злетіла до небес.

— Що в тебе там, Тандо? — нетерпляче запитав я.

— Нічого вражаючого, — стенула вона плечима. — Я ж розуміла, що працюємо ми з Аазом, тож бюджет обмежила як могла, — вибирала найістотніше.

— Просто покажи йому, добре? — загарчав Ааз. — Позбав нас своїх коментарів.

Вона висолопила на нього язика, але дістала з-за пояса невеличкий полотняний мішечок.

— По-перше, — почала вона, — я подумала, що нам не завадить трохи запального порошку. Він завжди справляє враження на йолопів.

— Запальний порошок, — обережно повторив я.

— Підпалюєш його, — підказав Ааз, — і з нього наливається повна хмара диму.

— У мене штук десять таких мішечків, — продовжувала Танда, демонструючи мені вміст одного з них, — різних кольорів і розмірів.

— Можна мені випробувати один? — запитав я. — Ніколи раніше не працював з таким.

— Звісно, — усміхнулася Танда, простягаючи мені торбу. — Вони твої, використовуй їх, як вважаєш за потрібне. Треба ж тобі знати, що ти маєш.

Я взяв торбу й обережно витягнув з неї один мішечок.

— Краще кинь його на землю, малий, — застеріг Ааз. — Є маги, що вміють підпалювати порошок у руці, але для цього потрібна практика. Якщо спробуєш зараз, то, ймовірно, лишишся без долоні.

Я слухняно кинув мішечок на землю за кілька футів від себе. З цікавістю спостерігаючи за його падінням, я сфокусував на ньому різкий сплеск енергії.

За яскравим спалахом світла послідував тихий тріск. Я закліпав очима, роздивляючись те місце, де лежав мішечок. Невелика хмарка зеленого диму зависла в повітрі, повільно розвіюючись на вітрі.

— Круто! — вигукнув я, знову полізши рукою в торбу.

— Спокійно, — попередив Ааз. — У нас не так уже й багато цього добра.

— Ой! Точно, — відповів я, трохи засоромлений. — Що маєш ще, Тандо?

— Ну, — посміхнулася вона. — Гадаю, це наш головний експонат.

— Що ж це? — ввічливо запитав я.

У відповідь Танда посміхнулася та підняла перед собою кулак. Тоді вона розтиснула його та зникла в повітрі.

— Невидимість, — вигукнув Ааз. — Плащ-невидимка!

— Він був надто дорогий, — почувся голос Танди звідкись попереду нас. — Довелося задовольнитися ось таким.

Як виявилося, «ось таке» — це покривало невидимості. Клапоть досить жорсткого матеріалу, розміром приблизно три на сім футів. Танда носила його згорнутим у рулон, а її зникнення було спричинене тим, що клапоть розгорнувся до своєї природної форми.

Поки вони з Аазом захоплено обговорювали покупку, я отримав нагоду поглибити власні знання в галузі невидимості.

Ці покривала, схоже, були виготовлені приблизно з того ж матеріалу, що і плащі-невидимки. Але оскільки ними необхідно було лише накриватися, вони не потребували тієї гнучкості та мʼякості, необхідних для плащів, які носять як одяг. Са???ме тому вони й були значно дешевшими.

Ефект був схожий на одностороннє скло. Коли знаходишся з правильного боку, то чудово бачиш усе наскрізь, що дозволяє спостерігати за будь-чим чи будь-ким по той бік. Однак звідти побачити тебе неможливо.

Ми й надалі обговорювали потенційне використання цього інструменту, як до нас приєднався Борсухмиз.

— Гей, шефе! — гукнув він. — У нас гості!

— Хто? Де? — запитав я спокійно.

— Унизу на галявині, — відповів біс, указавши пальцем. — Гремлін каже, там зібралася якась група.

— Який ще гремлін? — гаркнув Ааз.

— Облиш, Аазе, — обізвалася Танда та рушила в бік галявини. — Ходімо перевіримо.

На галявині й дійсно стояла група солдатів Імперії. Та особливо дивувало те, що вони робили... точніше, те, що вони нічого не робили. Просто стояли й чекали чогось.

Ми спостерігали за ними з-за дерев, і я прошепотів:

— Що вони роблять, Аазе?

— Стоять і чекають, — підказав мій наставник.

— Це зрозуміло, — скривився я. — Але чого вони чекають?

— На нас, напевно, — відповів Ааз.

— На нас? — закліпав я. — Чому?

— Для воєнної ради, — посміхнувся Ааз. — Тільки поглянь, малий. Хіба вони не роблять те саме, що й ми раніше? Навіть стоять на тому ж самому місці.

Із цим розумінням, я подивився на солдатів уже по-новому. Ааз мав рацію! Ворог склика???в нас на воєнну раду!

— Думаєш, нам варто вийти до них? — нервово запитав я.

— Звісно, — відповів Ааз. — Але не відразу. Нехай трохи попітніють. Ми ж чекали в перший раз, памʼятаєш?

Минуло майже півгодини, перш ніж ми вийшли з-за дерев і попрямували через галявинку до того місця, де стояли солдати. Я вжив заходів обережності та замаскував Ааза в образ «сумнівного персонажа» для цієї розмови. Я ж, крокуючи поруч із Аазом, ніс перед собою покривало-невидимку, тож солдатам здавалося, що він йшов один.

На місці було більше бійців, аніж під час нашої першої ради з Клодом. Навіть моєму недосвідченому оку було видно, що серед почесної варти стояло більше ніж півдесятка офіцерів.

— Ви хотіли поговорити? — гордовито запитав Ааз, ставши прямо перед солдатами.

Усі вони швидко переговорили, після чого, один із них, очевидно, ватажок, вийшов уперед.

— Ми хочемо поговорити з твоїм хазяїном! — офіційно виголосив він.

— Він зараз, типу, зайнятий, — позіхнув Ааз. — Я можу вам чимось допомогти?

Ватажок злегка почервонів.

— Я — командувач цього сектора! — заволав він. — Я вимагаю зустрічі зі Сківом, командувачем оборони, а не з його лакеєм!

Я впустив один із мішечків з порошком на землю біля своїх ніг.

— Якщо ти наполягаєш... — прогарчав Ааз. — Я покличу його. Але він буде не радий.

— Ми тут не для того, аби радувати його, — крикнув ватажок. — А тепер іди вже.

— У цьому немає необхідності, — вишкірився Ааз. — Він маг. Він чує й бачить те, що чують і бачать його слуги. Скоро він приєднається до нас.

Це був сигнал. Я відпустив покривало й одночасно запалив мішечок.

Результат вразив усіх.

Солдати, за винятком ватажка, відступили на кілька кроків назад. Їм здалося, що я раптово постав із повітря, матеріалізувавшись у хмарі червоного диму.

Для мене ж ефект був менш вражаючим. Коли мішечок із запальною сумішшю спалахнув, я зрозумів, що спостерігати за хмарою диму здалеку — це геть не те, що стояти прямо на ній.

Коли багряні клуби огорнули мене, я відчув не піднесення, не тріумф, а непереборне бажання кашляти та чхати.

Мої зусилля придушити рефлекси призвели до того, що я скривився аж до такої міри, що, напевно, став схожий на Ґуса.

— Спокійно, Майстре! — застеріг Ааз.

— А-а-а. Аазе! — я задихався.

— Не дозволяйте гніву взяти гору над розсудливістю, — поспішно продовжував мій наставник. — Вони не знають, з якою силою жартують.

— Я... Я не хотів, щоби мене турбували, — нарешті зміг вимовити я. Дим потроху розвіювався, тож моє дихання відновилося.

Ватажок усе ще тримався на місці, хоч і був уже блідішим і не таким упевненим, як коли мав справу лише з Аазом.

— Ми... м-м-м... перепрошуємо, що потурбували вас, — невпевнено почав він. — Але є певні питання, що потребують вашої негайної уваги... зокрема, війна, у якій ми воюємо.

Я уважно придивився до нього. Здавалося, він був не такий простий, як Клод.

— Боюся, сер, ви поставили нас у невигідне становище, — сказав я. — Здається, ви знаєте мене, але я не памʼятаю, щоби ми зустрічалися раніше.

— Ми й направду не зустрічалися раніше, — похмуро відповів офіцер. — Якби таке сталося, то будьте певні, одного з нас зараз тут не було б. Але я чув про вас дещо. Зокрема, всі говорять про ваші нещодавні спроби протистояти просуванню нашої армії. Мене ж звати Антоніо — я командувач правого крила лівого флангу армії Імперії. Це мої офіцери.

Легким помахом руки він указав на солдатів, що стояли позаду нього. Чоловіки у відповідь виструнчилися та гордо повипинали підборіддя.

Я легко кивнув до них.

— А де Клод? — недбало запитав я. — У мене склалося враження, що це він — командир цього сектору.

— Ваша правда, — посміхнувся Антоніо. — Він *був* командиром. Наразі Клод знаходиться під вартою, доки його не передадуть під трибунал... за некомпетентність!

— Некомпетентність? — перепитав я. — Облиште, сер. Чи не занадто ви суворі? Звісно, Клод, можливо, трохи перевищив свої повноваження, але я б не сказав, що він некомпетентний. Зрештою, він мав справу із силою надприродних масштабів, якщо ви розумієте.

Говорячи, я театрально замахав пальцями та прибрав Аазове маскування.

Щелепи офіцерів повідвисали, і їхня зарозумілість геть розтанула. Ааз посміхнувся, і всі вони в унісон клацнули ротами, аби насилу ковтнути.

Антоніо ж це не вразило.

— Так, так, — сказав він жваво, відмахуючись рукою, неначе від настирливої мухи. — Ми отримували звіти (багато звітів) про ваш звʼязок із демонами. Некомпетентність Клода полягає в тому, що він катастрофічно недооцінив сили, що протистояли йому. Будьте певні, я не припущуся такої помилки.

— І не розраховуй на це, Тоні, — посміхнувся Ааз. — Ми, демони, дуже хитрі.

Командувач проігнорував його.

— Однак ми тут не для порожніх балачок, — сказав він, утупившись у мене суровим поглядом. — Я вважаю, нам слід вирішити вже цю суперечку щодо права проходу через цю конкретну ділянку.

— Суперечку щодо права проходу через Неймовіріум, — виправив його я.

— Так, так, — позіхнув Антоніо. — Звісно, якщо ви хочете завадити нам здобути Неймовіріум, то краще зупинити нас тут.

— Приблизно так ми і думали, — погодився Ааз.

— Не хочу робити з мухи слона, Антоніо, — посміхнувся я, — але, як мені бачиться, ми *вже* зупинили вас.

— Тимчасово, — посміхнувся ватажок. — Я очікую, що ситуація зміниться вже найближчим часом... скажімо, за кілька годин після світанку? Завтра?

— Будемо тут, — кивнув Ааз.

— Заждіть хвилинку, — перебив я. — Антоніо, ви, здається, людина спортивна. Можливо, зробимо нашу завтрашню зустріч трохи цікавішою? Як щодо невеличкого парі?

— Якого саме? — насупився він.

— Якщо ви програєте, — сказав я обережно, — чи визнаєте ви, що поразка Клода ніяк не повʼязана з його некомпетентністю?

Антоніо на мить замислився, а потім кивнув.

— Згоден, — сказав він. — Я б іще подумав, як відреагує начальство, але впевнений у своїй перемозі. Є речі, проти яких не встоїть навіть демон.

— Які саме?.. — протягнув Ааз.

— Побачите, — посміхнувся Антоніо. — Завтра.

Ось так договоривши, він крутнувся на пʼятах і пішов геть, а його офіцери почимчикували за ним.

— Що думаєш, Аазе? — прошепотів я.

— Що думаю? — насупився мій наставник. — Думаю, ти з ними надто мʼяко. Спочатку Борсухмиз, тепер Клод. Що це за «будь добрим до своїй ворогів»? Твоє нове кредо?

— Що думаєш про завтра? — уточнив я швидко.

— Не знаю, малий, — зізнався Ааз. — Говорив він аж надто впевнено, і це мене непокоїть. Хотів би я знати, що ж це таке в його рукаві, що може зупинити демона.

— Ну... — зітхнув я. — Гадаю, завтра побачимо.

# Розділ XXI

> «Тільки велетень може перемогти велетня!» — Ганс Прім[^23]

[^23]: William Prym Holding GmbH — це найстаріше сімейне підприємство сучасної Німеччини, засноване аж у 1530-му році. Протягом сторіч компанія спеціалізувалася на металообробці, але на початку XX ст. Ганс Фрідріх Прім очолив бізнес і розширив його діяльність у текстильній сфері, перетворивши компанію на домінуючу індустріальну силу Центральної Європи.

Наші роздуми не покидали нас і наступного дня.

Звісно, суперник щось замишляв, але ми не знали, що саме. Танда й Борсухмиз вирушили вночі в розвідку та принесли загадкові новини. Солдати Імперії притягли якусь важку конструкцію, але приховали її від очей величезною коробкою. Чим би та секретна зброя не була, вона тяжка й велика, — ось і все, що наші розвідники могли сказати напевне.

Ґус запропонував пролетіти над коробкою, аби зазирнути всередину, але ми відкинули цю ідею. Конструкція знаходилася у самому центрі солдатського табору, тож гаргуйль ніяк не міг виконати свою місію непоміченим. Досі ми тримали Ґуса в таємниці, і, нам здавалося, так воно й має лишатися. Навіть якби ми замаскували його під Ааза чи мене, це видало б той факт, що хтось із нашої команди вміє літати. Ааз правильно зазначив, ця війна складна й без того, щоби попереджати ворогів про масштаби наших здібностей.

Усе це було тактично правильно та беззаперечно логічно. Але коли ми з Аазом стояли й чекали на перший хід Антоніо, спокійно не було зовсім.

— Розслабся, малий, — пробурмотів Ааз. — Маєш надто нервовий вигляд.

— Тому що я *направду* нервую, — огризнувся я у відповідь. — Ми стоїмо тут, чекаємо на бій і не знаємо, з ким або з чим битимемося. Вибач, якщо я якийсь напружений.

Я розумів, що говорив надмірно жорстко до свого наставника. Аякс і Ґус чекали напоготові, а Борсухмиз і Танда стежили за всіма новими подіями. Єдиним членом команди, якого зранку не було, був гремлін, але я вирішив, що буде на краще не говорити Аазу про це. Напевно, наш невловимий синій друг пішов кудись із Глипом, так як дракон зник також.

Уся можлива підготовка, що була нам доступна, була проведена. Однак я все одно почувався неспокійно.

— Подивися на це з іншого боку, малий, — спробував знову Ааз. — Принаймні, ми знаємо з чим *не* битимемося.

З чим ми не билися, так це з армією Імперії. Хоча їх і зібралося чимало неподалік, здавалося, ніхто й не намагався організувати чи озброїти їх якось до битви. Із наближенням призначеного часу ставало все більш очевидним, що вони збираються лише дивитися за майбутньою битвою.

— Думаю, краще б ми билися із солдатами.

— Вище голову, малий, — відповів Ааз, штовхнувши мене ліктем. — От-от ми побачимо, що ж у них там таке.

Він був прави???й, і це непокоїло мене. Однак часу на роздуми ми не мали. Антоніо вийшов на сцену.

Ватажок прогулювався біля одного з кутів велетенської коробки, глибоко занурений у розмову з підозрілим чоловічком у плащі з капюшоном. Ватажок кинув погляд у наш бік, посміхнувся та весело помахав рукою.

У відповідь ми не помахали.

— Не подобається мені це все, малий, — пробурчав Ааз.

Мені теж, але нічого, крім як чекати, нам не лишалося. Антоніо закінчив розмову з чоловічком і відійшов назад, склавши руки на грудях. Жестом незнайомець відігнав декількох зівак від коробки і відійшов сам. Виструнчившись, він загадково замахав руками — вперед і назад. Коли вітер доніс звуки до мене, я зрозумів, — він проспівує заклинання.

— Аазе! — злякався я. — У них свій власний маг.

— Бачу, — усміхнувся у відповідь Ааз. — Але з того, що я чую, він розводить їх так само, як ти розводив короля у Неймовіріумі. У нього, мабуть, не більше сил, ніж у мене.

Не встиг мій наставник висловити свої спостереження, як бічна сторона величезного контейнера, що стояв попереду, повільно опустилася на землю. Усередині виявився дракон.

Коробка була велика — більше тридцяти футів завдовжки та двадцяти футів заввишки, але, судячи з вигляду дракона, йому там було тісно.

Він був великий! Типу, дуже великий!

Тоді я й зрозумів, яких насправді розмірів був Глип. Звісно, його десятифутовий зріст може здаватися великим тут, у Бофті, але навіть на Диві я бачив драконів, у порівнянні з якими він — малюк. Та монстр, що постав перед нами зараз, затьмарив усе, що я бачив раніше.

Блакитнувато-зелена луска переливалася вздовж усього його тіла, набагато звивистішого, аніж я звик. Він вигравав своїми масивними кажанячими крилами, коли вибирався з тісної коробки. Очі його блищали сріблом, неначе в ро???бота, але плавна грація потужних ніг видавала зворотнє.

На мить мене захопило це прекрасне видовище: величний дракон, що зʼявився на полі бою. Але коли він здійняв голову та заревів, моє захоплення перетворилося на холодний жах, що переповнив мене зсередини.

Велетенська голова зарухалася, аж доки очі не втупилися прямо в нас. І тут він почав іти.

— Немає доблесті без обережності, малий, — прошепотів Ааз, смикаючи мене за рукав. — Побігли.

— Зажди, Аазе! — випалив я у відповідь. — Тобі видно? Що це в руках у мага?

Золотий відблиск сонця привернув моє око. Чоловік, що командував над звіром, стискав у кулаці золотий кулон.

— Видно! — відповів Ааз. — І що?

— Я вже бачив такий кулон! — схвильовано пояснив я. — Це ним він керує драконом!

Схожий кулон тримав дивол, що продавав на Базарі драконів — саме в нього я придбав Глипа. Якимось чином прикраса наділяла здібністю керувати цими істотами... але тільки такими, що нікому не належали. Привʼязаними драконами командують їхні власники, і ніякі кулони не потрібні. А все, що треба зробити, аби привʼязати дракона до себе, — це покормити його. Так Глип і став моїм улюбленцем. Я погодував його... типу. Насправді, він просто відкусив і пережував чималий шматок мого рукава.

— Ну, не стій же тоді на місці, малий, — гаркнув Ааз, перервавши мої роздуми. — Відбери його!

Силою думки я потягнувся до кулона та схопив його. Ворожий маг відчув, що прикраса зарухалася, і стиснув її міцніше, борючись за неї зі мною.

— Я... я не можу, Аазе, — розпачливо вигукнув я. — Він не відпускає.

— Тоді біжи звідси, малий, — звелів мій наставник. — Накажеш Аяксу знести цьому магові голову. І Ґусу з Берфертом скомандуй аби були напоготові, про всяк випадок. Я постараюся відволікти дракона.

Картина промайнула в моїй голові. Це був я, Сків, придворний маг, що тікає з поля бою, аби вбезпечити себе, поки Ааз сам на сам протистоїть дракону. Це була остання крапля.

— Ти біжи! — огризнувся я.

— Малий, ти...

— Це моя війна та моє завдання, — вигукнув я. — Іди вже.

Із цими словами я повернувся обличчям до дракона, що пер прямо на мене. Я не знав і не переймався, чи виконує Ааз мої накази. Я був Сків!

...Але на мене біг страшенно великий дракон!

Я знову спробував притягнути кулон, ледь не піднявши його власника в небо, але той міцно вчепився у свою річ, вигукуючи при цьому накази дракону.

Я кинув нервовий погляд на грізного велетня, що сунув на мене. Може, треба відлетіти вбік, і тоді він...

— Малий, дивись! — почувся голос Ааза з-за моєї спини.

Я обернувся трохи, і тут щось пронеслося прямо повз мене, ставши між мною і драконом, що насувався.

Це був Глип!

— Глипе! — закричав я. — Відійди звідси!

Мій улюбленець не звернув на мої слова жодної уваги. Його господареві щось загрожувало, і він поклав собі на мету втрутитися, щоб я там не говорив.

Переставши враз бути слухняним і грайливим компаньйоном, він постав між мною та чудовиськом, схилив голову до землі та несамовито зашипів, виливши зі своє пащі шестифутовий стовп полумʼя.

Це справило вражаючий ефект на великого дракона. Він зупинився, всівся на задні лапи та, зацікавлено повернувши голову, роздивлявся міні-дракона, що перегородив йому шлях.

\[ІЛЮСТРАЦІЯ\]

Однак Глипу було мало просто зупинити супротивника. Не зважаючи на те, що дракон навпроти нього був у чотири рази більшим, він почав рішуче наступати, оскаржуючи право противника на поле бою.

Великий дракон закліпав, а тоді кинув погляд собі за спину. Потім знову подивився вниз на Глипа, відтягнувши довгу шию так, що вона утворила величезний знак питання.

Глип продовжував наступати.

Я не розумів його. Навіть якщо монстр перед ним і не міг дихати вогнем (у чому я сумнівався), було очевидно, що йому вистачить однієї лише фізичної сили, аби без проблем розчавити мого улюбленця. Але він нічого не робив. Лише розгублено озирався довкола, неначе засоромлений.

Я дивився в зачарованому жаху. Це не могло тривати довго. Крім того, Глип підійшов надто близько до велетня — не звертати на нього уваги вже не можна було. Монстр ударить у будь-який момент.

І правда, кинувши останній погляд на свого хазяїна, великий дракон ударив. Зітхнувши, він змахнув пазуристою лапою — так сильно, що міг би й будівлю повалити. Уразивши Глипа по голові, атака відкинула мого улюбленця, і він покотився геть.

Навіть після такого Глип однаково був готовий продовжувати. Болісно він звівся на ноги та потрусив головою, ніби намагаючись прояснити думки.

Але перш ніж він встиг встати в позицію, великий дракон потягнувся шиєю вниз, наблизивши свою голову до голови Глипа, і забурмотів, заворкотав щось йому на вухо. Мій дракон нахилив голову, ніби прислухаючись, і тоді «гавкнув» у відповідь.

Поки приголомшені люди та не-люди спостерігали, дракони перемовлялися на полі бою, перериваючи своє мурмотіння поодинокими подувами диму.

Я спробував податися вперед, аби краще зрозуміти, що саме відбувається, але великий дракон звернув на мене злісний погляд і дмухнув полумʼям, що стримало мене на шанобливій відстані. Не те щоби я злякався, не подумайте... Глип, здавалося, тримав себе в руках... чи вірніше було б сказати, в кігтистих лапах. Ну, я завжди казав Аазу, що Глип — дракон об-дер-ований.

Велетень нарешті підвівся, розвернувся та велично, високо задерши голову й не озираючись, покинув поле бою. Не звертаючи ніякої уваги на вигуки обурених солдатів, він повернувся до своєї коробки та всівся спиною до всіх присутніх.

Лють його наглядача могла перевершити лише ярість Антоніо. Увесь червоний, він кричав на мага та розмахував руками, доки той не зірвав зі своєї шиї кулон, і не передав його командувачу. Коли чоловічок розвернувся та пішов геть, Антоніо подивився швидко на кулон у долоні, кинув його на землю та помчав навздогін.

Це було все, що мені було потрібно. Потягнувшись туди думками, я притягнув кулон до своєї руки.

— Аазе!

— Аж не віриться, — пробурмотів мій наставник. — Я бачив усе власними очима, але мені однаково не віриться.

— Глип!

Мій улюбленець підбіг до мене, явно задоволений собою.

— Привіт, друзяко! — гукнув я та, не звертаючи уваги на сморід із його пащі, обійняв його шию. — Що у вас там сталося?

— Глип! — ухильно відповів мій дракон, уважно розглядаючи хмару.

Якщо я й очікував на відповідь, то було зрозуміло, — я її не отримаю.

— І все одно мені не віриться, — повторював Ааз.

— Дивися, Аазе, — пригадав я, тримаючи кулон у повітрі. — Тепер нам не треба буде турбуватися про цього чи будь-якого іншого дракона. Ось тобі й прибуток!

— Що правда, то правда, — насупився Ааз. — Але зробиш дещо для мене, малий?

— Що саме, Аазе? — запитав я.

Якщо цей велетенський дракон, або будь-який інший дракон, забреде до нашого табору, не годуй його! У нас уже є один, і це все, що мої нерви можуть витримати. Гаразд?

— Звісно, Аазе, — посміхнувся я.

— Глип! — сказав мій улюбленець і потерся об мене. Так він просив, щоби я його погладив ще, тож так я і зробив.

# Розділ XXII

> «Пекло не знає люті демона, якого зажарили![^24]» — Коттон Мезер[^25]

[^24]: «Не знають Гніву Небеса Любові, що Ненавистю стала, як і Пекло не знає Люті Жінки, яку зневажали» — останні два рядки першої сцени третьої дії трагедії Вільяма Конгріва *The Mourning Bride*.

[^25]: Коттон Мезер — відомий пуританський священник, автор дуже впливового трактату *Wonders of the Invisible World*, який мав підзаголовок «Спостереження, як історичні, так і богословські, над природою, числом і діями дияволів». У книзі Мезер гостро критикує відьомство, що мало значний вплив на сучасні йому судові процеси над салемськими відьмами.

Наступна наша воєнна рада виглядала набагато масштабніше за попередні. Цього й слід було очікувати, адже тепер ми мали справу з командувачем усього лівого флангу армії Імперії.

Зустріч відбувалася в павільйоні, побудованому спеціально для цієї мети, і споруда була просто переповнена командирами, — поміж інших там знаходився і Клод. Здавалося, Антоніо дотримав свого слова, хоча сам і був відсутній.

Зважаючи на розміри публіки, ми вирішили й самі показати трохи більше сили. Із цією метою Борсухмиз і Танда супроводжували нас, поки Глип сновигав зовні. Аякса та Ґуса ми все ще тримали в резерві, а гремлін після протистояння з драконом так і не зʼявлявся.

Мені не подобався командувач, із яким ми мали справу на цей раз. Щось у його невимушеній, розслабленій манері вести себе не давало мені спокою. Нинішньої своєї посади, думалося мені, він, напевно, досягнув, отруївши своїх конкурентів.

— ...тож ви хочете, щоби ми здалися... — задумливо промовив він, барабанячи пальцями по столу перед собою.

— ...або відступили, або рушили в іншому напрямку, — додав я. — Чесно кажучи, нам байдуже, *що* ви робитимете, аби тільки лишили Неймовіріум у спокої.

— Ми, власне, саме про це і думали, — сказав командувач, відкинувшись на спинку стільця. Його очі почали розглядати навіс павільйону.

— Тому ви цілими днями звозите сюди війська? — уїдливо запитав Борсухмиз.

— Це лише внутрішня справа, запевняю вас, — промурмотів командувач. — Тут зібралися всі мої офіцери, і вони турбуються, що їхні війська потраплять у халепу, якщо лишаться розкиданими напризволяще.

— Мій колега має на увазі, — втрутився Ааз, — що нам важко повірити, ніби ви дійсно плануєте пристати на наші вимоги.

— А чому ні? — стенув плечима командувач. — Це ж саме те, за що ви билися, правильно? Іноді настає момент, коли лідер має запитати себе: чи не коштуватиме йому дорожче битися в битві, аніж уникнути її? Дотепер ваш демонічний і драконячий опір ясно продемонстрував нам, що така битва була би вкрай важкою.

— Там, звідки вони прибули, є ще — перебив я. — Якщо, звісно, виникне потреба...

— Це ви вже продемонстрували, — посміхнувся командувач, недбало махнувши рукою на Танду та Борсухмиза. — Відьми, дияволи — вражаюче доповнення до ваших сил.

Мені здалося нерозумним указувати йому на те, що Борсухмиз — біс, а не дивол.

— То ви згодні обійти Неймовіріум? — прямо запитав Ааз.

— Я згоден обговорити це зі своїми офіцерами, — пояснив командувач. — Єдине що попрошу, лишіть у мене одного зі своїх... м-м... помічників.

— Для чого? — поцікавився я.

Не подобалося мені, як він розглядає Танду.

— Аби повідомити вам про наше рішення, звісно, — стенув плечима командувач. — Ніхто з моїх людей не наважиться ввійти до вашого табору, навіть якщо ви пообіцяєте не чіпати гінців.

Він говорив таким насмішкуватим тоном... мені це геть не подобалося.

— Я лишуся, Сківе, — зголосився Ааз.

І я задумався. Ааз не раз демонстрував свою здатність дбати про себе. Та все ж... я не довіряв цьому командувачу.

— Тільки якщо ви погодитеся віддати нам одного з ваших офіцерів. У якості заручника, — відповів я.

— Як я вже казав, ніхто з... — почав командувач.

— Він не муситиме заходити до нашого табору, — пояснив я. — Нехай лишається далеко за його межами, за деревами, на очах у ваших людей. Я особисто гарантуватиму його безпеку.

Командувач задумливо закусив губу.

— Гаразд, — відповів він. — Оскільки ви вже виявляли інтерес до його карʼєри, вашим заручником буде Клод.

Молодий командир зблід, але стояв мовчки.

— Добре, — сказав я. — Ми чекатимемо на ваше рішення.

Я кивнув товаришам, і всі вони слухняно рушили на вихід із павільйону. Клод завагався, але теж приєднався до нас.

Мені хотілося сказати Аазу, щоби він був обережним, але я вирішив не робити цього. Не варто було визнавати вразливість мого напарника перед командувачем. Замість цього я кивнув злегка офіцерам і пішов за товаришами.

Борсухмиз і Танда вже крокували, за дерева до нашого табору. Але Клод очікував на мене та рушив, тільки коли я підійшов.

— Поки у нас є хвилинка, — сказав він рішуче. — Я хотів би подякувати вам за те, як ви заступилися за мене перед моїм начальством.

— Не варто, — розсіяно пробурмотів я.

— Ні, дякую, — продовжував він. — Лицарську доблесть у наші дні рідко зустрінеш. Мені здається...

— Слухай, Клоде, — прогарчав я. — Вважай, що це таке в мене викривлене почуття справедливості. Ти мені не подобаєшся, і не подобався, коли ми вперше зустрілися, але це не робить із тебе бездарного командира. Неприємного... можливо. Але не бездарного.

Я говорив суворіше, аніж хотів би, але мої думки були зайняті Аазом.

Відчувши докір, Клод занурився в незручну тишу, що тривала майже до тих пір, доки ми не пройшли за дерева. Тоді він прокашлявся та спробував ще раз.

— Ем... Сківе?

— Так? — відповів я коротко.

— Я... ем-м-м... я намагався сказати, що дуже вдячний. І я віддячу вам за вашу послугу всім, чим тільки зможу... у рамках розумного.

Незважаючи на моє занепокоєння, я сприйняв його пропозицію як потенційну можливість.

— Відповісти на декілька запитань — це в рамках розумного? — запитав я спокійно.

— Залежно від питань, — обережно відповів він. — Я *все ще* солдат, і в моєму кодексі честі чітко зазначено...

— Зробімо тоді так, — перебив його я. — Я буду ставити питання, а ти вирішуватимеш, чи можеш дати відповідь. Так буде добре?

— Здається, так, — погодився він.

— Добре, — почав я. — Перше питання: як ти вважаєш, командувач дійсно планує обійти Неймовіріум?

Офіцер на мить відвів очі, а потім швидко захитав головою.

— Мені не слід відповідати вам, — скривився він. — Але я відповім. Не думаю, що командувач навіть розглядає це як серйозну можливість, так само як і жоден офіцер у тому павільйоні. Його називають Звіром, навіть найвідданіші та найдосвідченіші солдати. Можу вас запевнити, своє прізвисько він отримав не через те, що здавався або відводив війська, коли ще міг воювати.

— Тоді чому він погодився явитися на збори? — запитав я.

— Аби виграти час, — стенув плечима Клод. — Ваші помічники правильно підмітили, він використовує цю затримку, аби скупчити війська. Його кредо — «Перемога за будь-яку ціну». На цей раз, схоже, платитиме він честю.

Я на мить замислився, перш ніж поставити наступне запитання.

— Клоде, — обережно сказав я. — Ти бився вже з нами, і ти знаєш свою армію. Якщо твої прогнози вірні, і Звір атакує, які, на твою думку, ми маємо шанси на перемогу?

— Нульові, — тихо відповів офіцер. — Знаю, що це може звучати як ворожа пропаганда, але прошу повірити в мою щирість. Навіть із тими додатковими силами, які ви продемонстрували, — якщо Звір приведе легіони в рух, вони просто затопчуть вас. Якби я був на вашому місці, то погодився б на нічию. Так ви зможете уникнути бою, не боячись тавра боягуза. Усе ж таки перед вами наймогутніша армія, серед коли-небудь існуючих. Покинути цю війну — це не питання боягузтва, — це питання самозбереження.

Я вірив йому. Питання стояло лише в тому, що мені з його порадою робити.

— Дякую тобі за щирість, — сказав я формально. — Мені треба ретельно подумати над твоїми словами. А поки що, якщо ти лишаєшся тут, як ми й обіцяли, то я піду пораджуся зі своєю командою.

— Тільки ще одне, — сказав Клод, поклавши долоню на мою руку. — Якщо з вашим помічником трапиться якась біда... прошу памʼятати, що я був тут із вами, і не мав до того ніякого відношення.

— Памʼятатиму, — кивнув я та прибрав руку. — Але якщо Звір спробує завдати Аазу якусь шкоду, я обіцяю, — він пошкодує про це.

Я розвернувся та рушив до своїх товаришів. Хотілося б мені почуватися так само впевнено, як я звучав.

<center>***</center>

Підійшовши, я глянув на Танду та прикликав її подалі від інших, і вона відразу прибігла.

— Що таке, Сківе? — запитала вона, коли ми відійшли в тінь. — Хвилюєшся за Ааза?

Так, я хвилювався, хоч і не хотів того визнавати. Ніч майже минула, і з павільйону не було видно жодних ознак руху чи якоїсь активності. І все ж, я продовжував чіплятися за свою віру в Ааза. А коли й це не допомагало, я перемикався на інші справи, аби відволікти розум від безплідного занепокоєння.

— Ааз може подбати про себе, — сказав я грубо. — Є дещо інше, про що я хотів поговорити з тобою.

— Що саме? — запитала вона, нахиливши голову.

— Ти вже знаєш, — почав я поважно, — я не можу бачити маскувальні чари, які накладаю. Усі інші можуть обманюватися ними, але я, творець цієї маґії, продовжую бачити речі такими, які вони є насправді.

— Я не знала цього, — прокоментувала вона. — Але продовжуй.

— Що ж, — пояснював я. — Мені спало на думку, якщо доведеться воювати з армією, то нам точно знадобляться додаткові сили. Я маю ідею, але мені треба, щоби ти сказала, чи працює вона.

— Добре, — кивнула вона. — Яка ідея?

Я почав збиратися з думками, але потім зрозумів, що просто втрачаю час. Замість пояснювати, я заплющив очі та зосередився на невеличких деревцях попереду.

— Ого! — вигукнула Танда. — Крутяк.

Я розплющив очі, намагаючись утримувати чари.

— Що ти бачиш? — запитав я схвильовано.

— Цілу зграю демонів... ой... тобто збоченців, — радісно повідомила вона. — Озброєні мечами та списами. Дивовижно!

Спрацювало. Я правильно подумав, що мої маскувальні чари можуть діяти на будь-що живе — не тільки на людей і звірів.

— Ніколи не бачила нічого подібного, — дивувалася Танда. — А ти можеш рухати ними?

— Не знаю, — зізнався я. — Ось тільки...

— Шефе! Гей, шефе! — закричав Борсухмиз, підбігаючи до нас. — Ходімо швидше! Ваш краще подивитися на це!

— Що там таке? — відізвався я, але біс уже розвернувся та побіг у зворотньому напрямку.

Раптовий страх охопив моє серце.

— Ходімо, Тандо, — гаркнув я, і ми рушили з місця.

Команда зібралася біля дерев, і всі збуджено перемовлялися.

— Що там таке? — гукнув я, приєднуючись до них.

Усі замовкли. Вони уникали мого погляду. Борсухмиз рукою показав через галявину.

Там, на тлі величезного багаття, висів Ааз, підвішений за шию понад погано зробленим ешафотом. Його тіло було мляве й неживе та лише повільно оберталося на кінці мотузки. Біля його ніг зібралася група солдатів, що спостерігали за видовищем.

Полегшення охопило мене, і я істерично захихикав. Повісили! Якби ж вони тільки знали!

Тривога охопила моїх товаришів, коли вони в мовчазному шоку помітили мою реакцію.

— Не хвилюйтеся! — видихнув я. — Із ним усе гаразд!

Коли ми з Аазом тільки почали подорожувати разом, я дізнався, що збоківці можуть легко пережити повішання. Мʼязи на їхніх шиях дуже сильні, тож вони можуть висіти хоч цілий день без жодної шкоди для здоровʼя! Звісно, я дізнався про це на власному досвіді, коли нас...

— Принаймні, у них вистачило порядності спалити тіло, — пробурмотів Клод, стоячи поруч із нами.

Сміх застряг у мене в горлі.

— Що? — закричав я, розвернувшись.

І правда, солдати скинули «тіло» Ааза та понесли його до багаття з очевидним наміром пожбурити у вогнище.

Вогонь! Це була зовсім інша історія. Вогонь міг убити Ааза, аж як, і...

— Аяксе! — заволав я. — Хутчіш! Зупиніть їх!..

Але було запізно.

Кинутий солдатами Ааз рушив дугою в ревуче полумʼя. Короткий спалах світла... і все.

Помер! Ааз!

Я стояв і дивився на вогнище, не вірячи власним очам. Шок залив туманом мої відчуття, і розум ніяк не міг усвідомити наслідків втрати.

— Сківе! — сказала Танда мені на вухо, поклавши руку на плече.

— Залиште мене в спокої! — скрикнув я.

— Але ж армія...

Вона не договорила, та цього було достатньо. Поволі я почав усвідомлювати світ навколо.

Легіони, передавши рішення Звіра, готувалися до битви. Барабани гриміли, сповіщаючи про схід сонця, яке відбивалося на блискучій зброї, спрямованій на нас.

Армія імперії. Вони це зробили!

З навмисною повільністю я повернувся обличчям до Клода. Від мого погляду він відсахнувся налякано.

— Памʼятайте!.. — відчайдушно кричав він. — Я геть ніяк не...

— Памʼятаю, — холодно відповів я. — І лише з цієї причини відпускаю тебе. Однак я би порадив тобі не приєднуватися назад до своєї армії. Я був мʼякий із ними, але якщо вони так хочуть війни... я, Сків, дам їм її!

# Розділ XXIII

> «Нічого не розумію. Що це за китайська грамота?» — Сунь-цзи

Я не дивився, куди рушив Клод після нашої розмови, але мене це й не цікавило. Тепер я бачив ворожу армію новим поглядом. І якщо раніше мислив оборонно, планував як вижити... то тепер... я — нападник.

Легіони вишикувалися щільними шеренгами по три-чотири людини в глибину та, можливо, чоловік по пʼятнадцять у ширину. Здалеку це все справляло враження приголомшливої могутності, непереборної сили, що не відступить ніколи.

Це мене цілком влаштовувало. Насправді, для мене навіть було важливо, аби вони не відступали.

— Аяксе! — покликав я, не повертаючи голови.

— Тут, юначе! — відповів стрілець, що стояв поруч.

— Чорник дістане аж за ті утворення?

— Гадаю, що так, — пробурмотів він.

— Дуже добре, — похмуро сказав я. — Робіть те саме, що й у першій битві, тільки цього разу цільтеся не у вози. Треба утворити вогняне півколо з їхнього тилу.

Як і тоді, стрілець почав пускати стрілу за стрілою, поки тятива ритмічно брязкала. Цього разу, однак, здавалося, стріли спалахували сильніше.

— Легше, юначе, — гукнув Аякс. — Спалиш бо стріли ще до того, як вони долетять.

Він мав рацію. Може, я стояв прямо на силовій лінії, а може гнів підсилював мою маґію. Якою би причина не була, у моєму розпорядженні опинилася неймовірна сила.

— Вибачте, Аяксе, — вигукнув я та відвернув частину думок від точки підпалу. — Тандо! — гукнув я. — Біжи назад і приведи Глипа!

— Добре, Сківе, — пролунало у відповідь.

Я здогадувався, що в цій війні мій улюбленець ще стане в нагоді.

Передній ряд ворожого строю почав просуватися вперед під ритмічний стукіт барабанів. Я ігнорував їх.

— Борсухмизе!

— Тут, шефе! — відповів біс, підбігши до мене.

— Знайшов уже їхнього командувача?

— Ще ні, — сказав він. — Мабуть, ховається день усередині строю.

— Тоді залізь на дерево чи ще кудись. Знайди його, — наказав я.

— Гаразд, шефе! Розібратися з ним, коли знайду?

— Ні, — відповів я похмуро. — Доповіси мені. Я займуся ним сам.

Армія й надалі просувалася, і я вирішив, що настав час щось із цим зробити. Швидко зметикувавши, я підпалив галявину прямо перед центром їхнього фронту. Загони, що зіткнулися з барʼєром зупинилися, тоді як праве та ліве крило продовжували рух.

— Глип! — пролунав знайомий голос, що супроводжувався ще більш знайомим сморідом із рота.

— Ми тут! — вигукнула Танда без зайвої потреби.

Я не звертав на них увагу та вивчав ситуацію. Шлейфи білого диму, що піднімалися з-за строю Імперії вказували на те, що Аякс майже закінчив. Незабаром армія виявиться відрізаною від будь-якої можливості відступу. Тож настав час думати про наступ. Перше, що мені було потрібно, це більше інформації.

— Ґусе! — сказав я, задумавшись. — Пролети швидко над їхніми лавами, подивися, чи зможеш знайти, куди скинути Берферта, аби він наробив там шкоди.

— Добре, шефе, — буркнув гаргуйль, важко покрокувавши вперед.

— Зачекай хвилинку, — сказав я, придумавши дещо. — Тандо, покривало невидимості в тебе?

— Ось воно! — посміхнулася вона.

— Добре, — кивнув я. — Ґусе, візьми покривало з собою. Прикривайся ним якомога довше, доки роздивлятимешся. Не викликай на себе їхнього вогню без необхідності.

Гаргуйль узяв покривало та стенув плечима.

— Як скажете, шефе, — пробурмотів він. — Але вони й не зможуть мене поранити.

— Усе одно прикривайся, — наказав я. — Рушай-но.

Гаргуйль тяжко злетів у повітря та, повільно змахуючи масивними крилами, попрямував через галявину. Мені було важко повірити, що щось настільки велике та ще й зроблене з каменю може літати, але так і було. Можливо, він теж користувався левітацією.

— Усе готово, юначе, — хихикнув Аякс, перервавши мої думки. — Ачей, ще постріляти кудись?

— Поки ні, Аяксе, — відповів я. — Але будьте готові.

Я був радий вивільнити частину своєї концентрації. Наступний трюк потребував усієї сили, що я тільки міг зібрати.

Армія й надалі маршувала на нас, і я сконцентрувався на траві перед лівим її крилом. Свідченням ефективності моїх зусиль було те, що всі вони негайно зупинилися.

— Ого-го! — із непідробним захопленням Танда затамувала подих. — Неймовірно.

Що я намагався зробити, це перетворити всю ту траву на армію бісів, які піднімаються з-під землі, аби постати перед військом Імперії. Цього разу я обрав саме бісів, а не демонів, бо вони нижчі, а отже потребують менше сил для підтримки.

Незалежно від того, чого насправді досягли мої зусилля, цього було достатньо, аби солдати відреагували. Після кількох крикливих наказів декількох офіцерів, вояки випустили шквал списів у траву попереду. Звісно, зброя не мала жодного впливу на їхнього примарного ворога.

— Скажи, юначе, — сказав Аякс, злегка підштовхнувши мене. — Зробити щось із тими розбишаками, що луплять по нашому гаргуйлю?

Я злегка повернувся, аби подивитися, як там Ґус. Летюча фігура пролетіла над військами центральної лінії — над тими, кого зупинив мій вогонь. Солдати помітили постать за покривалом і реагували абсолютно грамотно.

Лучники, що стояли в строю, були зайняті тим, що пускали стріли в дивну статую, яка раптово зʼявилася понад ними. Їхні товариші щосили намагалися влучити в гаргуйля списами.

Усе це я побачив, кинувши один лише погляд. Але я помітив і дещо інше.

— Заждіть, Аяксе, — наказав я. — Погляньте на це!

Списи та стріли, випущені центральною формацією, падали на землю туди, де скупчилися війська позаду, які все ще чекали на команди. Само собою зрозуміло, сприйнято це було не дуже добре, тим паче вони досі не бачили справжню ціль своїх товаришів попереду. Їм, мабуть, здавалося, що їхні союзники раптово розвернулися та відкрили по них вогонь — і це, певно, якась маґія чи демонічна одержимість.

Після двох-трьох наказів, кількадесят лучників відкрили вогонь у відповідь. Піхота ж підняла свої щити та рушила вперед із витягнутими мечами.

Результатом став повний хаос — війська центрального фронту почали захищатися від атак власних підкріплень.

Не подумайте, я не планував такого, але швидко скористався ситуацією. Якщо одна лише присутність гаргуйля могла спричинити такий переполох, я подумав, було би непогано підняти трохи ставки.

Швидким змахом думки я змінив зовнішній вигляд Ґуса. Тепер над солдатами Імперії ширяв дорослий дракон. Ефект це справило вражаючий.

Я, однак, не дозволяв собі розкоші спостереження. Завдяки цій сутичці я дечого навчився, і мені кортіло випробувати це на практиці.

Я розпустив армію бісів, і тоді повернув назад, тільки не перед військом, а прямо в їхніх рядах!

Це призвело до повного безладу в строю. Бʼючи по примарним фігурам, чи стріляючи в них, солдати часто влучали у своїх товаришів.

Якщо так триватиме й надалі, то вони будуть надто зайняті боротьбою одне з одним, аби згадати про нас.

— Шефе! — гукнув Борсухмиз, підбігши до мене. — Я знайшов командувача!

— Де? — запитав я похмуро, намагаючись не відволікатися від битви, що вирувала внизу.

Біс указав на нього пальцем.

І правда! Звір сердито переходив від строю до строю, намагаючись навести серед них лад.

Я почув промовистий шепіт натягнутої стріли.

— Аяксе! — гавкнув я. — Не стріляйте. Він мій... весь тільки мій!

Сказавши це, я розчинив усіх бісів навколо Звіра та натомість змінив його власні риси так, щоби він виглядав точнісінько як Ааз.

Ошелешені солдати побачили, як демон постав перед ними, ще й розмахував мечем, — демон, якого вже вміли вбивати. Подальших підказок вони не потребували.

Я встиг побачити перелякане обличчя Звіра, перш ніж війська Імперії оточили його, і ліс уніформ закрив командувача від моїх очей.

— Місію виконано, шефе! — оголосив Ґус, зʼявившись поруч зі мною. — Що тепер?

— Що... ти... — затнувся я.

Геть забув, що на зворотньому шляху покривало-невидимка приховувала гаргуйля. Його раптова поява налякала мене.

— Берферт повернеться, коли закінчить із їхньою облоговою технікою, — продовжував Ґус, махнувши рукою в бік ворога.

Я глянув на галявину. І правда! Важка техніка, вишикувана позаду армії, була охоплена полумʼям.

Тоді я помітив дещо інше.

Загони більше не воювали одне з одним. Із моєю сконцентрованістю на Звірі та з поверненням Ґуса, я зовсім забувся про армію бісів.

За відсутності видимого ворога, війська Імперії, очевидно, прийшли до тями та намагалися відновити свої формації.

Незабаром (майже відразу) вони були готові атакувати знову.

— Що тепер, босе? — нетерпляче запитав Борсухмиз.

Це було гарне запитання. Я вирішив зачекати, подумати над відповіддю.

— Я намалюю вам схему, — впевнено сказав я. — Хто-небудь, подайте мені меча.

— Ось, малий. Візьми мій, — відповів Ааз, передавши мені зброю.

— Дяка, — відповів я недбало. — Дивіться, ось ця лінія — їхня основна формація. Якщо ми... Ааз!?

— Власною персоною, — посміхнувся мій наставник. — Вибач, я запізнився.

Це був Ааз! Він спокійно стояв, склавши руки, ніби весь цей час знаходився тут із нами. Реакція інших, однак, свідчила про те, що вони здивувалися його появі так само, як і я.

— Але ж тебе... — затнувся я. — У вогонь...

— А, ти про це, — стенув плечима Ааз. — Коли я зрозумів, що вони роблять, то скористався стрибатором — перемістився в інший вимір. Єдине що, я ж не встиг перемаркувати керування, і мені довелося витратити купу часу на те, щоби знайди дорогу назад у Бофт.

Полегшення накрило мене прохолодною хвилею. Ааз живий! Що ще важливіше — він тут! Шанси на перемогу раптом значно підвищилися.

— Що ж тепер, Аазе? — нетерпляче запитав я.

— Не знаю. А чому ти мене питаєш? — мій наставник невинно закліпав. — Схоже, до цього ти чудово справлявся сам.

Приголомшливо! Тепер, коли мені була потрібна порада, я отримав компліменти.

— Слухай, Аазе, — суворо почав я. — У нас зараз буде битва, яка...

— Шефе! — перебив мене Борсухмиз. — Там щось відбувається!

Моє серце знову завмерло, і я повернувся, аби оглянути ситуацію.

Нова фігура зʼявилася на полі бою — судячи з вигляду, офіцер. Він жваво крокував попереду строю, поперемінно вигукуючи щось і розмахуючи руками. За ним тягнулася група інших офіцерів. Вони перемовлялися та тиснули одне одному руки.

— Хто це в біса такий? — прошепотів я в тихенько.

— Готуйся, малий, — порадив Ааз. — Якщо я все правильно почув, у нас погані новини.

— Облиш, Аазе, — зітхнув я. — Що може бути гірше, аніж те, що ми маємо зараз?

— Спокійно, — відповів мій наставник. — Перед нами верховний командувач армії Імперії. Він тут, аби зʼясувати, що затримує просування лівого крила.

# Розділ XXIV

> «...і тоді я подумав, а нащо мені ділити здобич на двох?» — Сірий Мишолов[^26]

[^26]: Сірий Мишолов — культовий крадій із класичного фентезійного циклу Фріца Лайбера «Фафгрд та Сірий Мишолов».

Верховного командувача звали Великий Жуль, і він виявився зовсім не такий, як я очікував.

Передусім, задля воєнної ради він прибув прямо до нас. У супроводі всього свого офіцерського почту командувач перейшов галявину та зупинився перед деревами. Сам він був без зброї, але, що цікаво, всі його офіцери теж прийшли без мечів, імовірно, за його наполяганням.

Здавалося, він був абсолютно позбавлений тієї зарозумілості, що була так притаманна його підопічним, з якими нам уже доводилося мати справу. Познайомивши його з членами моєї команди, я помітив щиру радість зустрічі та велику повагу до кожного (навіть до Глипа).

На раді була присутня вся наша команда. Ми вирішили, якщо колись і буде час продемонструвати всю нашу силу, то це зараз.

У дивовижному прояві гостинності Ааз відкрив вино та подав напої кожному присутньому. Мене це трохи насторожило. Ааз не гребує можливістю підмішати щось у напої, аби виграти бій, але коли я глянув на нього з піднятою бровою, він легко похитав головою. Очевидно, цей раунд він грав чесно.

Тож ми приступили до справи.

Великий Жуль вислухав нас захоплено й уважно. Коли ми закінчили, він зітхнув і похитав головою.

— Вибачаюсь, — оголосив він, — але так не вийде. Ми мусимо наступати й надалі, розумієте? Така робота в армії!

— Можливо, ви могли б змінити напрямок наступу? — запропонував я з надією.

— Ага, три рази! — вигукнув він, розвівши руками. — Думаєте, я тут якимись геніями керую? Це ж солдати. Вони рухаються прямою лінію, от і все, розумієте?

— А чи обовʼязково їм рухатися аж так рвучко? — тихо запитав Ааз. — Після них мало що лишається.

— Ну, що тут скажеш?.. — Великий Жуль стенув плечима. — Вони хороші хлопці. Роблять свою роботу. Іноді трохи захоплюються... як от Звір.

Я сподівався уникнути цієї теми, але як командувач уже підняв її, вирішив запитати напряму.

— Скажіть... гм... Жулю, — почав я.

— Великий Жулю! — стиха прогарчав один із офіцерів.

— Великий Жулю! — поспішно виправився я. — Щодо Звіра. М... коли його... ну... Я хотів би...

— І не згадуй про це, — махнув рукою Жуль. — Хочете знати правду? Ви зробили мені велику послугу.

— Справді? — закліпав я.

— Я почав уже трохи хвилюватися за Брута... Так його звали насправді, — верховний командувач здійняв брови. — Надто він був амбітний.

— Ну раз так... — посміхнувся я.

— І все ж... — продовжував Жуль. — Кепська смерть. Розірваний на шматки своїми ж людьми... Не хотів би я так закінчити.

— Треба було змусити його ходити, — різко вставив Ааз.

— Брута? — насупився Жуль. — Змусити ходити? Навіщо?

— Що би він зміг «і-ти»[^27]!

[^27]: «І ти, Бруте?» — відомий вираз, що приписується Юлієві Цезарю. У трагедії Шекспіра ця фраза — останні слова імператора, які він промовив, коли його друг Марк Юній Брут ударив по ньому кинджалом.

Вочевидь, це мало всіх розсмішити, бо Ааз раптово розреготався, як він часто робить, коли жартує. Танда тільки роздратовано закотила очі.

Великого Жуля це лише спантеличило. Він глянув на мене, а я стенув плечима, бо й сам не знав, де сміятися.

— Дивний він, — заявив Жуль, тицьнувши на Ааза пальцем. — Нащо такому гарному хлопцю, як ти, возитися з такими? Ге?

— Війна — це війна, — відповів я вибачливо. — Знаєте ж, як кажуть про оточення людини в злиднях[^28].

[^28]: «Дивно, з ким тільки злидні не примушують людину лежати вкупі!» (пер. Миколи Бажана ) — знаменитий пасаж із пʼєси Шекспіра «Буря» (дія друга, сцена друга).

— В однієї тебе все гаразд! — Жуль підморгнув до Танди.

— Хочете, я навчу його поводитися з дамами, шефе? — похмуро запитав Борсухмиз, зробивши крок уперед.

— Бачиш! — випалив Жуль. — Саме про це й я кажу. Так війні не навчишся. Ось, що я пропоную: гайда працювати на мене, ге? Що думаєш?

— Скільки платите? — запитав Ааз.

— Аазе! — скривився я, а потім повернувся назад до Жуля. — Вибачте, але в нас уже є робота... ми захищаємо Неймовіріум. Я ціную вашу пропозицію, та лишати справу незавершеною не збираюся.

— Що я вам казав? — звернувся Жуль до офіцерів. — Усіх хороших хлопців уже розібрали. Чого ви мені таких рекрутів не приводите, га?

Мені було дуже приємно, але я вперто тримався головної теми нашої ради.

— Гм... Жулю... Тобто, Великий Жулю, — збився я. — Щодо Неймовіріума. Можливо, ви якось зможете знайти інше королівство для нападу? Нам геть не хочеться воювати з вами.

— Не хочеться воювати? — саркастично повторив Жуль. — Думаєте, я хочу? Думаєте, мені *подобається* заробляти цим на життя? Думаєте, моїм хлопцям подобається постійно вбивати та завойовувати?

— Ну... — обережно почав я.

Великий Жуль уже не слухав. Він зірвався з місця та заходився туди-сюди, підкреслюючи власні слова бурхливими жестами.

— Яким йолопом треба бути, аби хотіти воювати? — риторично поцікавився він. — Я схожий на божевільного? Може, мої *хлопці* схожі на божевільних? Усі думають, що нас дико заводить оце перти й перти вперед. Усі думають, що все, що ми тільки хочемо від життя, — це маршувати, потіючи, в тяжких обладунках і ламати мечі об чужі шоломи. І ти так думаєш, правда ж? Га? Правда ж?

Останню репліку він викрикнув прямо в мене. На той момент я вже був геть ситий по горло тим, що хтось на мене верещить.

— Так! — сердито заревів я. — Так я і думаю!

— Що ж, — насупився Жуль. — Ти помиляєшся, адже...

— Так я і думаю, бо якби вам не подобалося це все, то ви б цього не робили! — продовжував я, підвівшись на ноги.

— Як усе просто! — театрально скривився Жуль. — Треба зупинитися та піти геть.

Він повернувся та звернувся до своїх офіцерів.

— Він думає, усе просто! Чули взагалі? Не хочете воювати — не воюйте. Ага! Ось так просто.

Серед його людей почулися тихі смішки. Незважаючи на мій вибух гніву, я виявив, що починаю вірити їм. Неймовірно, але Жуль і його люди не хотіли воювати!

— Думаєш, ми не пішли б, якби могли? — звернувся Жуль знову до мене. — Бʼюся об заклад, у всій моїй армії немає жодного чоловіка, що не пішов би, якби знав, що це зійде йому з рук.

Гомін згоди знову пролунав з боку його офіцерів.

— Не розумію, — сказав я, захитавши головою. — Якщо ні *ви*, ні *ми* не хочемо воювати, то що ми тут робимо?

— Чув коли-небудь про лихварів? — запитав Жуль. — А про організовану злочинність?

— Організовану злочинність? — закліпав я.

— Це як уряд, малий, — пояснив Ааз. — Тільки ефективніше.

— Ага, «ефективніше» — не те слово, — кивнув Жуль. — Ось, чому ми тут! У нас із хлопцями такі борги, що ти й не повіриш. Тож тепер ми відпрацьовуємо їх, а платимо захопленими землями, розумієш?

— Але ж ви не відповіли на моє запитання, — зауважив я. — Чому просто-напросто не відмовитися?

— Відмовитися? — Жуль щиро здивувався. — Ти, мабуть, жартуєш. Якщо я відмовлюся виплачувати борг, — лишуся без ніг. Розумієш? — його вовчий вишкір не залишав сумнівів, що бандити, про яких іде мова, зроблять щось набагато страшніше та болючіше, аніж просто зламають ноги. — Так само і з хлопцями тут. Правду ж кажу, хлопці? — він указав рукою на своїх офіцерів.

У відповідь усі вони енергійно закивали головами.

— І бачив би ти їхнього колектора... Хлопче, ти може й непоганий маг там, звідки ти родом. Але... — Жуль здригнувся, — таке, повір мені, тобі краще не бачити.

Сам Великий Жуль був міцним чоловіком, ще й як, тож повірити йому було нескладно.

Посміхнувшись до мене по-теплому, він обійняв мене за плечі.

— Ось чому мені так прикро, що тебе доведеться вбити. Розумієш?

— Ну, — почав я. — Ви не мусите... ВБИВАТИ МЕНЕ!

— Так, так, — кивнув він ствердно. — Я знав, що ти зрозумієш. Робота ж є робота, навіть якщо ти її ненавидиш.

— Стоп! — перебив його Ааз, склавши долоні одна на одну: верхня лежала горизонтально, а нижня — вертикально, утворивши таким чином літеру «Т». — Зажди! Ти нічого не пропустив, Жулику?

— Кажіть «Великий Жулю», — зауважив один із офіцерів.

— Та хоч Заєць Великодній! — огризнувся мій наставник. — Він однаково не помічає дечого.

— І чого ж це? — поцікавився Жуль.

— Нас, — посміхнувся Ааз, помахом руки вказуючи на команду. — Окрім тієї незначної дрібнички, що Сків — маг, і його не так легко вбити, він ще й має друзів. Що ти думаєш ми робитимемо, поки ти намагатимешся вбити нашого лідера?

Кожен мій товариш подався трохи вперед. Ніхто не посміхався, навіть Ґус. Хоч це й були мої друзі, яких я знав і любив, мушу визнати, виглядали вони тоді злісно. Раптово я відчув велику радість, що вони на моєму боці.

Великого ж Жуля, здавалося, це зовсім не вразило.

— Насправді, — посміхнувся він, — я думаю, ви помрете разом із вашим лідером. Якщо тільки ви не дуже вправні бігуни.

— І від чого ж нам бігти? — загарчав Ґус. — Мені все ще здається, ти не помічаєш дечого. За моїми підрахунками, нас просто-напросто більше. Навіть якби ви були озброєні...

Верховний Головнокомандувач перебив його сміхом. Це був розслаблений, упевнений сміх, який зовсім ніхто не підхопив. Тоді він стих і нахилившись уперед, люто насупився.

— Я повторювати не буду, так що слухайте уважно. Великий Жуль досягнув того, чого досягнув, не тому, що не помічав чогось. Думаєте, нас менше? Тоді, напевно, раджу перерахувати.

Не зводячи з нас очей, він різко махнув рукою. За сигналом один із офіцерів смикнув за шнур, і стінки намету попадали.

А на вулиці були солдати. Ми їх не бачили, коли заходили до намету, але зараз вони були тут. І скільки ж їх було... мати рідна... Шеренга за шеренгою вони оточили намет — найближчі солдати стояли ледь не на відстані витягнутої руки. У перших трьох рядах розмістилися лучники, з уже натягнутими стрілами, націленими на нас.

Раптом, чітко й спокійно, я зрозумів, що от-от помру. Уся ця рада була пасткою — хорошою пасткою. Настільки хорошою, що один невірний рух — і всі ми померли б на місці. Я навіть не намагався намовляти себе, ніби здатен зупинити таку кількість стріл, якщо їх випустять одночасно. Ґус, напевно, пережив би цей шквал. Може, і хтось інший устиг би вчасно стрибнути в інший вимір. Але сам я був задалеко від Ааза та стрибатора.

— Я... гм... я думав, воєнні ради мають відбуватися поза боєм, — сказав я обережно.

— Граючи чесно, мого рангу теж не досягнеш, — Великий Жуль стенув плечима.

— Знаєш, — промовив Ааз. — Для когось, хто не хоче битися, воюєш ти аж надто хитро.

— Що тут сказати? — відповів верховний командувач, безпорадно розвівши руками. — Робота така. Повірте, якби був інший вихід, я б удіяв інакше. Та маємо, що маємо...

Його голос стих, і він здійняв руку. З жахом я зрозумів, — коли вона опуститься, опуститься й завіса.

— Скільки часу в нас є, аби знайти інший вихід?

— Ніскільки, — зітхнув Великий Жуль.

— А НАМ І НЕ ТРЕБА НІЯКОГО ЧАСУ! — заревів Ааз у несподіваній радості.

Усі погляди звернулися на нього, у тому числі й мій. Він широко посміхався, прислухаючись до того, що гремлін шепотів йому на вухо.

— І як це розуміти? — запитав верховний командувач. — Звідки взявся цей синій чоловічок, га?

Він оглянув війська навколо — усі збентежено перезиралися.

— Це гремлін, — повідомив Ааз, по-товариському обійнявши свого супутника за плечі. — І я думаю, що в нього є рішення для нашої проблеми. Для всіх наших проблем. Розумієте, про що я?

— Що він каже? — Жуль насупився до мене. — Ти розумієш, що про що він говорить?

— Скажи йому, Аазе, — впевнено наказав я, хоч гадав і сам, яке таке рішення міг знайти мій наставник у цій халепі.

— Великий Жулю, — посміхнувся Ааз. — А що ці лихварі зроблять, якщо ти та твоя армія просто-напросто зникнете?

<center>***</center>

Ось так, дивно та неймовірно, усе й скінчилося.

Без салютів, вибухів і битв. А, як і багато чого в моєму житті, безглуздо та несподівано. Так само, як і почалося.

І коли все направду скінчилося, я навіть трохи забажав продовження.

Адже тепер мені доведеться прощатися з командою.

І це виявилося куди важче, аніж я міг собі уявити. Якось так сталося, що серед усіх моїх ідей і планів, я ні разу й не думав, що колись зможу вийти з усього цього переможцем.

Незважаючи на початкові побоювання, я виявив, що дуже зблизився з кожним із команди. Мені хотілося, щоби вони побули поруч ще трошки, але так, на жаль, бути не могло. Нашою наступною зупинкою була столиця, і їм було б надто складно пояснити, що ми там робитимемо.

Крім того, як зазначив Ааз, це погано впливає на моральний дух команди, коли підопічні дізнаються, скільки платять їхньому командиру, — особливо, якщо це вкрай непропорційна сума.

За його ж порадою, я заплатив кожному особисто. Однак, коли ми закінчили, я відчув, як мені бракує слів. І знову команда допомагала мені.

— Що ж, шефе, — зітхнув Борсухмиз. — Гадаю, це воно. Дякую вам за все.

— Було дуже приємно працювати на вас, — відгукнувся Ґус. — Гроші — це добре, але, мені здається, ми з Берфертом навіть винні вам за те, що ви витягли нас із того помийного відра.

— Юначе, — почав Аякс і прокашлявся. — Я багацько подорожую, тож мене не так легко буде виглядіти. Та якщо ти коли-небудь намислиш, що тобі тре буде моя поміч, — шли листа до Базару, і я незабаром зʼявлюся.

— Не знав, що ви так часто буваєте на Базарі, — запитав я здивовано.

— Зазвичай я туди не захожаю, — зізнався стрілець. — Але віднині буду... про всяк випадок.

Танда підкидала монету в повітря та ловила її з відпрацьованою легкістю.

— Мені не слід цього брати, — зітхнула вона. — Але ж дівчині теж треба їсти.

— Ти це заслужила, — наполягав я.

— Так. Ну... ми, мабуть, підемо, — сказала вона, махнувши рукою до інших. — Бережи себе, красунчику.

— Ти повернешся? — поспішно запитав я.

Вона скривилася.

— Не думаю, — спохмурніла вона. — Якщо Ґрімбл побачить нас разом...

— Я мав на увазі... коли-небудь. Ти повернешся коли-небудь? — пояснив я.

— Звісно, — підморгнула вона. — Так легко ви від мене не позбудетеся. Попрощайся за мене з Аазом.

— Попрощайся сама, — прогарчав Ааз, вийшовши з тіні.

— *Ось* ти де! — посміхнулася Танда. — Де гремлін? Думала, ви вдвох.

— Були вдвох, — погодився Ааз, озираючись навколо. — Не знаю. Був прямо тут ще хвилину тому.

— Геть ніби його й не існує, правда, Аазе? — невинно запитав я.

— Слухай сюди, малий! — сердито почав мій наставник.

Кожен навколо розсміявся. Ааз повернувся до них, аби відповісти дошкульно, але спалахнуло світло, — і вони зникли.

Якусь мить ми мовчки стояли, дивлячись на порожній простір. Тоді Ааз поклав руку мені на плече.

— Це була хороша команда, малий, — зітхнув він. — А тепер бери себе в руки. У тріумфаторів не буває дрібних краплин під очима. Це погано для іміджу.

# Розділ XXV

> «У всіх все добре?» — Нікколо Макіавеллі

Ми з Аазом увійшли до столиці в супроводі радісного натовпу жителів Неймовіріума.

Юрба буквально загнала нас до входу в палац, підштовхуючи ззаду. Вигуки, овації — неймовірно. У нас кидали квіти та інші, менш виразні предмети, що сипалися поперед нами. Їх було так багато, що я, правду кажучи, боявся спотикнутися та впасти, закінчивши затоптаним радісним натовпом. Загалом, люди були аж надто раді нас бачити, тож наша тріумфальна хода була майже такою ж небезпечною для життя та здоровʼя, як і війна.

І мені це подобалося.

Ніколи ще раніше навколо мене не метушився настільки великий натовп. Це було приємно.

— Увага, малий, — пробурмотів Ааз, штовхнувши мене під ребра. — Нас зустрічають.

І правда, з головної брами палацу вийшла інша процесія. Вона була меншою за нашу, але компенсувала небагатолюдність престижем своїх учасників.

Король ішов у центрі, а по боках його тісно обступили Ґрімбл і Крутопір. Канцлер аж сяяв від неприхованого захвату. Генерал же, з іншого боку, виглядав вельми похмуро.

Окинувши поглядом натовп, Крутопір помітив декількох своїх солдатів у нашому оточенні. Його похмуре обличчя стало ще грізнішим — будуть їм непереливки. Було видно, як йому цікаво, чому ж це вони не виконали його наказ зупинити наше повернення.

Та що б він там не мав на думці, це зачекає. Король здійняв руки, і весь народ слухняно замовк, аби почути, що ж він таке скаже.

— Лорде Магу, — почав він. — Знайте же, що овації вдячних жителів Неймовіріума лише вторять моїм почуттям за Вашу послугу, що Ви нам надали.

Нова хвиля оплесків відгукнулася на його слова.

— Звістка про Вашу перемогу рознеслася швидше, аніж Ви прибули, — продовжував він. — І ось уже наші літописці записують подробиці Вашого тріумфу... у деталях, що їм відомі, звісно.

У натовпі прокотився схвальний сміх.

— І хоча ми не вдаємо, що розуміємо, як працюють Ваші сили, — оголосив король, — результати говорять самі за себе. Могутня армія непереможних воїнів і вся їхня зброя в секунду розчинилися в повітрі. І тільки обладунки та облогові машини, що лишилися розкиданими на порожньому полі бою, нагадують про їхній відхід. Війну виграно! Загроза Неймовіріуму назавжди зникла!

Після цих слів натовп вибухнув оваціями. Повітря знову наповнилося квітами, а радісні вигуки аж стрясали самі стіни палацу.

Король намагався прокричати щось ще, але слова загубилися в щасливому галасі народу. Тож він стенув плечима та повернувся до палацу, зупинившись лише для того, аби востаннє помахати рукою до натовпу.

Я подумав, це якийсь дешевий трюк — користуватися ось так нашими оплесками, ніби вони призначалися для нього, але мені було все одно. Зараз ми мали важливіші справи.

Перехопивши погляди Ґрімбла та Крутопора, я підкликав їх до нас.

— Мені треба поговорити з вами двома, — гукнув я, перекрикуючи гамір.

— Може, зайдемо всередину, де тихіше? — голосно відповів Ґрімбл.

— Поговоримо тут! — наполягав я.

— Але ж це стовпище... — канцлер указав рукою на людей.

Я повернувся та кивнув чоловіку в першому ряду натовпу.

У відповідь він здійняв руку, подавши всім сигнал. Тоді чоловіки в перших рядах зімкнули руки та утворили коло навколо нас, рухаючись точно та злагоджено, як військові. В одну мить, серед усього натовпу звільнився простір, посеред якого лишилися радники, Ааз, Глип, я та чоловік, що подав людям сигнал.

— Ану заждіть, — пробурчав Крутопір, підозріло озираючись. — Що відбувається?..

— Генерале! — засяяв я своєю найширшою посмішкою. — Дозвольте представити вам нового громадянина Неймовіріума.

Продовживши посміхатися, я підкликав ватажка натовпу до нас.

— Генерале Крутопоре, — офіційно проголосив я, — знайомтеся, це Великий Жуль. Великий Жулю, це Гʼю Крутопір.

— Приємно познайомитися! — посміхнувся Жуль. — Хлопець мені багато про тебе розповідав!

Генерал почервонів, упізнавши верховного командувача армії Імперії.

— Ти! — заїкнувся він. — Але ж ти... ти...

— Сподіваюся, ви не проти, генерале, — сказав я спокійно. — Я взяв на себе сміливість запропонувати Великому Жулю роботу... вашим військовим радником.

— Військовим радником? — підозріло перепитав Крутопір.

— А в чому справа? — насупився Жуль. — Думаєш, я не впораюся з такою роботою?

— Ні, не в тому справа, — поспішно уточнив генерал. — Просто... ну...

— Хіба що, ми забули згадати про одну річ, генерале, — перебив Ааз. — Великий Жуль залишає військову службу. Він з радістю передає вам керування армією Неймовіріума, а поради він даватиме, тільки якщо ви питатимете.

— Саме так! — засяяв Жуль. — Я просто хочу сидіти під сонечком, сьорбати вино, і щоб дівчата поруч крутилися... Розумієш?

— Але ж король... — затнувся Крутопір.

— ...Зовсім не мусить турбуватися про все це, — промовив Ааз. — Якщо, звісно, ти не вважаєш за потрібне розповісти йому, звідки братимуться твої нові бойові плани.

— Гм-м-м... — задумливо протягнув генерал. — Упевнений, що тебе це влаштовує, Жулю?

— Так точно! — Жуль ствердно кивнув. — Мені не треба ні слави, ні повноважень, ні похвал. Я вже отримав усього цього сповна, коли працював на Імперію, розумієш? Ми з хлопцями обговорили все та вирішили...

— Хлопцями? — перебив Крутопір, насупившись.

— Ах... так, є ще одне, про що ми забули згадати, генерале, — посміхнувся я. — Великий Жуль — це не єдиний новий громадянин Неймовіріума.

Я вказав головою на коло чоловіків, що стримували натовп. Генерал закліпав, оглядаючись, а тоді помітив, що й у самому натовпі розкидано чимало солдат. Він почервонів, коли зрозумів, куди ж зникла армія Імперії, і чому його люди не змогли зупинити наше повернення до столиці.

— Тобто ви хочете сказати, що... — почав Крутопір.

— Усі вони тепер — щасливі громадяни Неймовіріума, генерале! — проголосив Ааз, а потім сказав більш тихо: — Погодься, коли настане час збирати армію, ці нові громадяни навчатимуться воєнній справі набагато швидше, аніж якісь плугатарі. Розумієш, про що я?

Очевидно, генерал розумів. Його очі блищали від думки про нові сили, які ми передали під його командування. Було видно, як подумки він смакував передчуття наступної війни.

— Великий Жулю! — оголосив він із широкою посмішкою. — Неймовіріум дуже радий вітати тебе та твоїх... е-е... хлопців. Дозволь мені бути першим, хто передасть тобі офіційні привітання з одержанням нового громадянства.

Він простягнув руку, але посеред ними виникла перешкода. Імʼя цій перешкоді було Джон Рональд Ґрімбл.

— Заждіть хвилинку! — огризнувся канцлер. — У ваших планах присутня одна незначна вада. Наразі я маю намір порадити королю розпустити армію Неймовіріума.

— Що? — заревів Крутопір.

— Дозволь мені розібратися з цим, генерале, — заспокоїв його Ааз. — Ґрімбле, нащо ж тобі вдаватися до таких дурниць?

— Як це нащо? Через мага, звісно, — блимнув очима канлцер. — Ви продемонстрували, що цілком здатні захистити королівство й без армії, тож я не бачу причин, чому ми маємо й надалі витрачатися на її утримання.

— Дурниці! — вилаявся Ааз. — Думаєш, великий Сків не має чим зайнятися, крім як охороняти ваші кордони? Чи дійсно ти хочеш доручати Лорду Магу роботу, на яку ладен і звичайний, дешевий солдат?

— Ну... — насупився Ґрімбл.

— Крім того, — продовжував Ааз. — Сків проводитиме багато часу в дорозі, аби продовжувати свої дослідження... що, звичайно, тільки збільшуватиме його цінність для Неймовіріума. Хто ж охоронятиме королівство, коли він буде у відʼїзді, якщо не армія?

— Але всі ті гроші... — заскиглив Ґрімбл.

— Якщо вже на те пішло, — не зупинявся Ааз, ігноруючи заперечення канцлера, — вам, мені думається, узагалі слід розширити армію, а не відмовитися від неї. Хтось має захищати всі ті нові території, що приєдналися до Неймовіріума.

— Що? — закліпав Ґрімбл. — Які нові території?

— Мені здавалося, це очевидно, — невинно відповів Ааз. — Усі нові громадяни мають десь селитися.. і на північ тепер є купа землі, яку можна зайняти. Наскільки я розумію, зараз вона зовсім ніяк не охороняється. Навіть воювати не прийдеться — тільки зайти та заселитися. Звісно, за умови, що ви не відмовитися від сильної армії, яка утримуватиме все це.

— Гм... — канцлер задумливо кивнув, погладжуючи підборіддя.

— І знову ж таки, — Ааз заговорив тихіше. — Усі ті додаткові податкові надходження від нових підданих і їхніх земель — усе це піде до вас.

— Великий Жулю! — засяяв Ґрімбл. — Вітаю тебе та твоїх людей у Неймовіріумі.

— Я привітав його першим! — загарчав Крутопір. — Він *мій* радник.

Говорячи, генерал опустив долоню на руківʼя топора, що канцлер відразу помітив.

— Звісно, генерале, — визнав Ґрімбл, примусивши себе посміхнутися. — Я почекаю тут, поки ви договорите. Є декілька речей, які й я хотів узгодити з нашими новими громадянами.

— Поки ти чекатимеш, Ґрімбле, — посміхнувся Ааз. — Є декілька речей, які й нам хотілося узгодити з тобою.

— Наприклад? — насупився канцлер.

— Наприклад, платня придворного мага! — відповів мій наставник.

— Ну звісно, — засміявся Ґрімбл. — Як тільки ми тут закінчимо, я проведу вас усередину та розплачуся з вами за перший місяць праці.

— Взагалі-то, — протягнув Ааз. — Ми хотіли поговорити про надбавку.

Канцлер перестав сміятися.

— Ви ж про премію, правильно? — з надією запитав він. — Я впевнений, ми зможемо щось вигадати, враховуючи...

— Ні, я про надбавку! — твердо виправив його Ааз. — Ходімо, Ґрімбле. Королівство побільшало. А отже й роботи мага стало більше — за таке треба доплачувати.

— Я не впевнений, що зможу це схвалити, — відповів канцлер.

— Зі збільшенням вашої податкової бази, — наполягав Ааз, — мені здається, ви з легкістю...

— Тут слід уважніше, — заперечив Ґрімбл. — Наші накладні витрати також зросли. Насправді, я не здивуюся, якщо...

— Ходімо, Глипе, — прошепотів я своєму улюбленцю. — Провідаємо Яскора.

Мені чомусь здавалося, що ця їхня суперечка про надбавку триватиме ще дуже довго.

# Розділ XXVI

> «Все добре, що добре закінчується». — Едгар Аллан По

Я проводив неквапливий вечір, коротаючи час у своїй величезній палацевій кімнаті.

Переговори між Аазом і Ґрімблом закінчилися на нашу користь. Мало того, що мені суттєво підвищили платню, я ще й отримав кімнату, лише трохи меншу за Ґрімблову (яка, в свою чергу, поступалася тільки королівській). Мені також подобалося велике вікно, навіть незважаючи на те, що воно виходило на стайні. Ааз дуже наполягав, щоби ми мали таке, похмуро натякаючи, що періодично мені прийдеться приймати крилатих відвідувачів. Гадаю, мене це налякало більше, ніж Ґрімбла... ну, зате я отримав собі вікно.

За бажанням, я дивився вниз з висоти своїх покоїв і спостерігав за Глипом і Яскором у стайнях. Ще я полюбляв дивитися за нещасним конюхом, якого призначили задовольняти всі їхні потреби. Це теж було частиною домовленостей, хоча саме на цьому наполягав я, а не Ааз.

Мій наставник мешкав у сусідній кімнаті, яка була гарною, але меншою за мою. Королівські архітектори скоро мали зробити двері в стіні між нами, і коли вони їх зроблять, я здогадувався, розподіл приміщень кардинально зміниться. Зараз же, принаймні, я міг насолоджуватися незвичним усамітненням.

Однак сама кімната мало мене хвилювала. Мій розум був зосереджений на старому Ґаркіновому чавуні. Цілий день я намагався розгадати його таємниці, але поки безуспішно. Він твердо стояв у центрі кімнати, де я сам і поставив його, і вперто чинив опір будь-яким моїм зусиллям.

Я вмостився на підвіконні та похмуро вивчав його. Для мене не було проблемою здійняти його за допомогою левітації, але ж це не те, чого я бажав. Мені хотілося, щоби він ожив і ходив за мною, як колись ходив за Ґаркіном.

І в моїй голові зародилась ідея. Вона здавалася безглуздою, але ж нічого іншого не спрацьовувало.

Зсунувши брови, я глянув на чавун, але не зосередив на ньому ніякої магічної сили.

— Іди сюди! — подумав я.

Чавун, здавалося, на мить завагався, а потім побіг у мій бік, цокаючи по підлозі своїми кострубатими ніжками.

Спрацювало! Хоч це й була лише дурна дрібничка, але слухняність чавуна дала мені відчути себе справжнім чарівником.

— Привіт, малий! — гукнув Ааз, увірвавшись до моєї кімнати без стуку. — У тебе є штопор?

— Що таке штопор? — мимоволі запитав я.

— Не важливо, — зітхнув мій наставник. — Дістану сам, — із цими словами він переклав пляшку вина в ліву руку та вставив кіготь указівного пальця в корок. Повільно вилізши з горлечка, корок мʼяко цмокнув, після чого безтурботно полетів у дальній кут, й Ааз нарешті зробив глибокий ковток вина.

— Ох! — видихнув він. — Який букет!

\[ІЛЮСТРАЦІЯ\]

— Ем... Аазе? — промив я соромʼязливо, відходячи від вікна до столу. — Я хочу дещо тобі показати.

— Спершу, можеш відповісти на одне моє питання? — поцікавився Ааз.

— Яке? — нахмурився я.

— Чому цей чавун ходить за тобою по кімнаті?

Я подивився назад і з жахом зрозумів, що так і було! Чавун переповз від вікна до столу, аби й далі бути поруч зі мною. Але ж я не прикликав його.

— Ем... це я тобі й хотів показати... Мені вдалося змусити чавун ходити за мною... без левітації та всього такого.

— Прекрасно, — скривився Ааз. — Можеш тепер його зупинити?

— А... не знаю, — промовив я та швидко всівся за один із стільців.

Мені не хотілося цього визнавати, але поки ми розмовляли, я пробував декілька разів зупинити чавун подумки, та все без помітного ефекту. Доведеться розбиратися з цим самостійно, коли Ааз піде.

— Слухай, Аазе, — сказав я недбало, закинувши ноги на стіл. — Наллєш і мені трохи цього вина?

Мій наставник звів на мене брову, а потім повільно підійшов до мене.

— Малий, — сказав він лагідно. — Уважно озирнися навколо. Ти бачиш тут кого-небудь, крім тебе й мене?

— Ні, — зізнався я.

— Тож ми наодинці, ніхто нас не бачить... правильно? — посміхнувся він.

— Саме так, — погодився я.

— Тоді сам налий собі вина, учню! — проревів він, вибивши з-під мене стілець.

Це було не так жахливо, як звучить. Я встиг утримати себе левітацією, перш ніж упав, тож безнапасно завис у повітрі. Прямо з цього положення я простягнув руку та взяв у Ааза пляшку.

— Якщо ти наполягаєш, — відповів я недбало, зробивши великий ковток прямо з пляшки.

— Думаєш, дуже розумний, га? — гаркнув Ааз, а тоді посміхнувся. — Ну, насправді, так воно і є. Ти непогано впорався... як на любителя.

— Я — професіонал, — виправив його я. — Професіонал, якому *платять*.

— Знаю, — посміхався Ааз. — Як на любителя, ти досить розумний. Та як на профі, тобі ще багато чому треба вчитися.

— Годі тобі, Аазе! — обурився я.

— ...Але це може почекати до завтра, — визнав Ааз. — Відпочинь трохи, насолодися моментом... поки можеш.

— І що це має означати? — я насупився.

— Нічого! — Ааз невинно стенув плечима. — Зовсім нічого.

— Зажди хвилинку, Аазе, — сказав я, різко підвівшись на ноги. — Я ж тепер придворний маг, вірно?

— Вірно, Сківе, — кивнув мій наставник.

— Ти мене вмовив на всю цю авантюру, бо робота придворного мага — це дуже легка робота, вірно? — тиснув я далі.

— І знову вірно, малий, — посміхнувся він, і закивав ще дужче.

— Тож усе буде нормально? На нас не звалиться нічого серйозного? — з тривогою запитав я.

Ааз забрав пляшку вина та надпив чимало, перш ніж відповісти:

— Просто продовжуй так думати, малий, — посміхався він. — Допоможе тобі спати ночами.

— Облиш, Аазе! — заскиглив я. — Ти ж мій наставник. Якщо я чогось не розумію, то ти маєш пояснити мені. Інакше мені не навчитися.

— Гаразд, учню, — посміхнувся Ааз, зловтішно наголосивши на останньому слові. — Є кілька речей, про які ти не подумав.

— Наприклад? — запитав я, перекривлюючи його посмішку.

— Наприклад Ґус, Аякс і Борсухмиз, яких ми щойно відправили назад на Диву, ніяк і нічого їм не пояснивши.

— А що їм треба було пояснювати? — закліпав я.

— За Танду можна не хвилюватися, але ті троє...

— Зажди, Аазе, — перебив його я, поки він не встиг змінити тему. — Що ми не пояснили?

— Не пояснили, що треба не базікати щодо нашої невеличкої бійки тут, у Бофті, — розсіяно уточнив Ааз. — Розумниця Танда триматиме язик за зубами, а от інші — ні.

— Думаєш, вони все розкажуть?

— А зад у ропухи води боїться?

— Що таке ропуха? — поцікавився я.

— Вони там зі щойно заробленими грішми повернулися з неймовірного діла, із якого вони вийшли переможцями, усупереч всім непереборним труднощам... звісно, вони все розкажуть! — прогримів Ааз. — Вони розпатякають усе будь-кому, хто слухатиме. Більше того, з кожною наступною розповіддю вони все більше прикрашатимуть свої слова, доки не здасться, що вони — найкращі бійці, а ти — найкращий тактик із часів самого Ґронка!

— А що в цьому поганого? — запитав я, потай радіючи. Мені не було відомо, хто такий той Ґронк, але те, як Ааз про нього говорив, звучало гарно.

— Зовсім нічого, — безневинно відповів Ааз. — За винятком того, що тепер усі дізнаються, хто ти, де ти, і ким ти є... а ще, що ти працюєш, якщо платять, і працюєш добре. Якщо десь серед вимірів і є такий, де ця інформація розповзеться, то це Базар.

Що б там Ааз про мене не думав, та я не дурний. Мені відразу стало зрозуміло, до чого він це говорить... і я відповів:

— Тож до нас раптом звернеться безліч незнайомців, які пропонуватимуть нам роботу, — погодився я. — І що з того? Усе, що станеться, це я попрактикуюся у відмовляннях. Хто знає, може, це навіть підвищить мій статус тут, при дворі, коли інші дізнаються, що до мене регулярно навідуються дивні істоти з інших світів.

— І, звісно, — похмуро зауважив Ааз, — будь-хто на Базарі може дізнатися, що тебе планує найняти їхній противник, тож вирішить просто викреслити тебе з розрахунків. Або якась молода гаряча голова захоче заробити собі імʼя, розправившись із цим неперевершеним магом, про якого всі говорять.

Я намагався не виказувати, наскільки це похмуре передрікання Ааза збентежило мене. Потім зрозумів, що він, напевно, продовжуватиме сипати аргументами, доки я не спітнію... Тож, я спітнів... помітно.

— Мені не спало це на думку, — зізнався я. — Мабуть, про щось я й направду не подумав.

— І знову ж таки, є ще Ґрімбл і Крутопір, — Ааз продовжував, наче не чув мене.

— А що Ґрімбл і Крутопір? — запитав я нервово.

— Як я це бачу, — позіхнув Ааз, — єдиний варіант, при якому ці двоє змогли б обʼєднатися, — так це проти спільного ворога. За моїми подальшими підрахунками, найкращий кандидат на роль цього «спільного ворога» — це ти!

З моїх вуст зірвалося тихеньке:

— Я?

— Ти впораєшся, малий, — стенув плечима мій наставник. — До того, як ти тут зʼявився, між ними точилася двостороння боротьба за владу та за королівські вуха. Потім прийшов ти, і не тільки врятував королівство, а й збільшив населення, розширив кордони та примножив податкову базу. Це зробило з тебе найпопулярнішу та, відповідно, найвпливовішу людину при королівському дворі. Можливо, я помиляюся, але не думаю, що Ґрімбл і Крутопір легко на таке погодяться. Гадаю, обʼєднавшись, вони атакуватимуть все, що ти скажеш чи зробиш (у військовому та фінансовому плані), і протистояти їхнім нападкам буде важко.

— Гаразд. Гаразд. Отже, є дві речі, про які я не подумав, — перебив я Ааза. — Окрім цього...

— Ще ж, звісно, є той набрід, якому Великий Жуль і його люди винні гроші, — задумливо продовжував Ааз. — Цікаво, скільки часу пройде, перш ніж вони почнуть нишпорити в пошуках пояснень того, що ж могло статися з цілою армією? І важливіше, мені цікаво, кого саме вони будуть розшукувати, аби попитати про це?

— Аазе?

— Що, малий?

— Ти не проти, якщо я випʼю ще трохи цього вина?

— Пригощайся, малий. У нас його багато.

І я чомусь відчув, що наступну втішну, як цю, новину, я почую зовсім не скоро.